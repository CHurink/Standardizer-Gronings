Aaltje – Zunnehoud krig pootjes 
-Den 13 Januari an de meester te Vlagtwedde betalt voor schoolgelt en boeken – 1 gulden en 15 stuivers
-Den 24 Feberwarij an Abel Boels betalt vor onse pùpille har part tot zin huis zo als het na vermogen geset was volgens Akkoord van kaspelijden die soma – zeventin gùlden  1 st  2 d
-Den zelven dato an Abel Boels als volmagt Betalt vor leverransij an die Franse Trupen zoals het na vermogen en na Schatting beset is – tin gulden 15 st dient desen tot kwitansij
-An de Smit betalt voor Rongen en Spikkers zoma – 15 stuivers
-Voor een zonhoet betalt 2 gulden en 2 stuivers. Voor voer en bant an zonhoet – 1 gulden en 10 stuivers.

Maai 1796. t Schient wol of wereldgeschiedenis aan Westerwolle veurbie gijt, man schien bedrug. Patriotten bint boas in Nederland en Franzen hebben n kampement in Nij Schaanse. Engelse soldoaten perbaaiern ze vot te joagen, mor Franzen binnen oppermachteg. In dij tied lopen der overal plunderende soldoaten rond en is t slim gevoarlek in dizze kontraainen. In feberwoarie 1795 steken Engelse soldoaten boerderij van Abel Bouls in Onstwedde in brand. Ale Onstwedder boeren, zo hebben ze t òfproot mit nander, droagen geld bie aan nijbaauw van boerderij. Ook oet Aaltjes aarfdail wordt n biedroage leverd.
Aaltje is sikkom tiene en t is weer wat löchter in heur levent. 

‘Wost mitrieden Aaltje?’, vrag stelmoaker Gellng. Hinderk Gellng komt mit peerd en wupkorre van Vlagtwedde heer en gijt weer op Onstwedde aan.
‘Joa geern Gellng, want k bin mui.’ Aaltje zet vout op duzzelboom en springt smui noast Gellng op bokke
‘Mui?’, laagt Gellng ‘Hou kìnst non mui wodden van n schoolbaanke?’
‘Wie mözzen reken. Mie veuls te stoer. Toal en geschiedenis dat dou k geern. Man ast over reken gijt, help ik laiver op t laand.’
‘Zörg man dast wat leerst mien wicht. Aarbaiden kìnst nog laank genog. En boetendes, n boerendochter mout juust goud reken leren. Astoe dommee n boer vinst den moust doe zörgen dat t er nich meer oetgijt den dat t er inkomt.’
‘Dommee n boer, Gelling? Ik goa van mien levent nich traauwen. Aal jongens op school bint slapscheten. Guster dij jong van Krij nog. Hai wol mien tiddeltoppe òfpakken. ‘Wat wolt doe?’, zee ik en k heb hom t haile schoolplaain overjagd. Hai wui schietensbenaauwd. t Begroodde mie ook wol weer want in t lest luip e rerend noar meester Alvering’
‘Wichie, wichie toch’, schudt Gellng lagend mit kop.
Zo kommen ze in Smilke en Aaltje springt in de loop van korre òf.Aaltje – In de wolken
Den 8 Maart een paar klompen voor de pupile betalt en een bant – 7 stuivers en 2 duiten
Den 5 Apr twe hemden betalt voor de pupile – 3 gulden en 6 stuivers
Den 23 Aug voor de püpile een Oriser Betalt met gouden stiften – 41 gulden, 16 stuivers en 2 duiten
Den 25 Augu an de pupilen büsgelt – 1 gulden
Dito een par hosen voor de pupile – 8 stuivers
Den 15 December an Albert Freerks betalt voor schoenenmaken en lappen – 6 gulden en 12 stuivers

Augustus 1798. Aaltje is twaalm. Ze helpt mit bie t heuen. ’s Oavends gijt ze visken in t Ol Daip, Roeten Oa, mit heur vriendin Albertje Hiddingh. Hiddingh zienent binnen de buren van Aaltje. Albertje is t oldste kind van t gezin van 8 kinder. Ze is net as Aaltje in 1786 geboren, mor zel nich older worden den 18 joar. Aaltje krig ooriezers mit golden stiften. n Haile investeren: 41 gulden, 16 stuvers en 2 daaiten. Nog duurder den n kou in dij tied, want eerder komve in t kasboukje tegen dat er veur n kou en n kaalf 40 gulden, 13 stuver en 4 daaiten oetgeven wordt.

‘Holdert’, ropt Haarm Brunen. Haarm, Aaltje en Engel Prins bint aan t heuen west in Laang Houve. Haile nommerdag hebben ze t heu in òppers zet. Haarm en Engel stakken t op mit vörke en Aaltje mös der achter aan mit rieve.
Aaltje let zuk laankoet tegen n opper valen en schopt heur nije klompen oet. Ze pakt heur drinkenskroekje en gut leste boomke wotter noa binnen. Ze verheugt zuk op dommee, want den zugt ze heur vriendin en ze hef groot nijs.
Haarm kikt noa de lucht. ‘Avve dit weer holden jongs, den kìn t over n dag of wat al under dak.’
‘Mag ik den weer mennen Haarm?’, vragt Aaltje. Dat mög ze eerder dizze zummer ook doun. Mit peerd en korre laangs de oppers veuren. Engel en moeke vörken t heu op en Haarm vlijt. En den als korren vol bìnt, komt t mooiste moment van dag. Soamen mit moeke bovenop vouer heu noar hoes. Net as non laankoet en bie zetten vlak under lege takken van ekkelbomen deur. En den noa wolken kieken. t Is zo, lös van eerde, net of ze n aandere wereld zug. Wereld van olifanten, hoge baargen, Wodan op peerd, gebelschoppen en bie zetten zugt ze gezichten. ‘Moi Jan’ zee ze dou ze leste keer zo mit moeke in t heu lag en ze swoaide noa heur bruiertje boven. Lukje haar mit n laag um der mond noar heur grode dochter keken en heur even bie d haand pakt.
‘In t ènne kommen Aaltje’, zegt Haarm en hai gooit heur n boske heu op kop. ‘Ha wat rokt dat lekker’, zegt Aaltje. Ze pakt t ponkje heu en drukt heur neuze der daip in.
‘Hee nich aal opeten. Da’s veur baisten’, zegt Engel.
Aaltje schut klompen aan en stubt zuk òf. Manlu pakken raive op scholders en mit nander lopen ze op hoes aan.Berend
Feberwoarie 1966. Aargens in t ènne van joaren zesteg kwam n amtenoar van gemainte Onstwedde hoes aan hoes in Smilke n rolle plestieken puten bringen mit bosschop: t voel mout in t vervolg bie de weg en wordt den ophoald. Dat was wat nijs. Generoatsies laank begruiven Smilkers rommel op t aarf, verbrande ze t of brochten ze t noa t boerplak. t Grode boerplak zat achter Lutje Taange aan weg noa Laang Houve. t Was n douze-achtig stukje grond: zompeg en mit stroekjederij. Nich dat ze der veul lopen mor t zol n schatkoamer weden veur archeologen. Mor nich allaint veur archeologen, biezetten ook wol veur Smilkers. Bievubbeld veur Berend Wilzing, achterachterklaainzeun van Aaltje en veur zien voader Hanne.

‘Loave dizze ol bezzems ook mor vot doun. Dij bint ja haildaal verdreugd.’ Hane Wilzing gooit ze bie aander rommel op korre dij al sikkom vol is. Lutke Berend van zeuven helpt. Mit heur baaident rumen ze dele op. Alles van metoal hebben ze al apaart zet veur ol-iezerboer.
‘Kom Berend non spanve peerd der veur en rieve vot. Zet voldeuren man alvast open.’ Astra, de Duutse herdershond, springt achter op korre en Berend kropt bie pabbe op bokke. Even loater rieden ze over Schotenweg noa t boerplak, t stee woar Smilkers heur ol rommel bringen.

‘Woar die’, ropt pabbe en doar vlaigen ol stevels deur de lucht. Ain stevel blif rechtop stoan, doar kìn je zo instappen. Even loater komt der n kunstmiszak mit rommel dele. Der vaalt speulgoud oet. n Autootje. Dij hef Berend al n hail zet nich zain. Achterwielen bint der òf mor wieder is t ding nog goud, ducht hom. As e nog ais wieder in puut zöcht vindt e ook nog moekes olle mixer. Dij is wol stukkend mor je kìnnen der nog wol mooi aan drijen. Misschien kìn e der wol n helikopter van mokken. Doar komt e n ol raime tegen. Gespe is broken mor as e der n stukje taauw aan knupt kìn e der, mit zien buurvriendjes Ernstje en lutje Haarm, ja mooi koiboitje mit speulen. Hai legt zien schatten gaauw op bokke under zien jaske.In 1844 en 1845 is de maarkeschaaiden in Smilke. Grond dij boeren mit nander generoatsies in mane haren mös –maistied tegen zin van gemainschop in- verdaild wodden. t Wui zo besteld deur nije keunink (Willem II) umreden dat e meer grondbelasten beuren kön. Op vrijdag 27 december 1844 is om 10.00 uur de eerste vergoadern bie boerrichter Freerk Boeles Halming. Noast landmeter Venema, Karskens, Niemeijer en de boerrichter wadden as markegerechtigden aanwezeg: Derk Hendriks Hidding, Jan Hannes Hids (machtegd deur zien voader Hanne Jans Hids), Freerk Engels Eding, Jan Aikes Halm, Jan Harms Eefsting, Heije Harms Wubs (machtegd deur zien voader Harms Heijes Wubs).
Dizze femilies hebben aalmoal woaren (aandailen) in de maarke van roem 237 bunder: Hidding 7½, Halming 4, Hids 3½, Eding 3 , Halm 2, Eefsting 1¼ en Wubs 1. De Wubsen binnen n grode femilie en mouten heur woar tussen 30 personen verdailen.   

December 1844. Bie Halm zienent zitten der bloumen op roetjes van veurkeuken. t Vrus al doagen en der wordt hier nich stookt. Boele springt tot bedstee oet en mokt mit zien oam n kiekgoatje. Muike Aaltje en Ikien lopen over t loantje veur t hoes laangs. Boele tikt tegen t roam. Vraauwlu kieken op, t duurt even man den begunt Ikien te lagen. Zai stöt heur moeke aan en wis noa t leegste roetje. Aaltje laagt en zwaait. ‘Zel lutke Boele wol weden. Dat is krek as Freerk vrouger’, zegt Aaltje tegen Ikien.
Boele lopt noa keuken. Moeke Gittje stijt bie t vuur en reurt deur n pane soep. Op t aanrecht stijt tinnen kovviepot.
‘Lekker waarm hier. Moeke wat rokt dat lekker. Mag k even pruiven?’, vrag Boele.
‘Stoede stijt al kloar. Eet dat eerst mor ais op’
Boele zug op broodplaanke vaaier plakken stoede liggen. Hij smeert der botter op en lekker veul rooie aalberenjam. Net as e n hap nemt zegt moeke ‘Eerst bidden.’ Boele hef zien mond al vol, mor hai dijt ogen stief dichte, volt zien handen op t zwilk en perbaaiert aan t Opperwezen te dinken. Dat vaalt nich tou. Hai nemt n slok zoepen en kikt hou moeke kouke snidt.
‘Wat veul kouke ja. Veur wel is dat?’
‘Dommee kommen Smilker boeren veur n vergoadern. En der komt ook n meneer, n laandmeter, oet Winschoten. Mit nander n man of tiene. Ze blieven haile dag en mouten vanzulf ook eten en drinken.’ Ol schou op t boerplak

Seupel kikt e veur zuk oet
swaart en oetlopen ligt e doar
zole in lösse loagen oet mekoar
inkeld midden maank roet

ontvol mie dien bestoan
n levent droagen mit swait en oaventuur
loden stilstand en veurop deur t vuur
vouten eertieds daind bint wieder goan      Smilke

As ik deur t boerschop kom
kiek ik altied even weerom
benijd of ik t nog vin
n eske, ekkelbomen in t gruine kaamp
Halm zien peerden in dokeg daamp
t is t stee woar ik geboren bin
In wiemen höngen de schinken
zoepen was der um te drinken
woater kwam oet kopern pompen
ol boerderij mit hege der veur
in Laang Houve tussen rogge deur
het mulle zaand en lopen op klompen

Op wupkorre mit mien voader
zai ik d ol ekkelbomen stoan
ik was n kind en haar gain loater
gain eerder dij veurbie zol goan

Hensen is koren aan t zichten
boervoogd gef boerschop richten
opa Sassen hoart swoa op t spit
vrau Huges klopt de matten oet
bakker Niehof bringt krentenstoet
doar komt Ossel dij zien melkweg ridt
moeke melkt mit rode buusdouk op
Aaltje speult mit tiddeltop
en Wup ridt mit poppewoagen
Berend scharrelt op t boerplak
Boele springt in ol eerappelzak
zo göng dat in dij doagen

Nuigend kwam vloud van nije tied
ol raive göng aan zied
combine vervong dörsmesien
trekker kwam in stee van t peerd
Wupke wui Sophie, Milan kwam veur Geert
ruilverkoaveln muik roegte fien
Ol Daip wui liek en dou weer krom
en zo komt t aalmoal weerom
achter eskes löchten Olle Dingen
Tied van toun dij is veurbie
mor dit is wat er blift veur mie:
wöddels en goie erinneringenDien walen vol bochten
verkoaveld groaven te liek
boeren en woorden vochten
en dien begun kreeg gliek

Buksen van ol boerrigters
hupselen van nije tied
vrundschop veur zichters
dieverdoatsie veur lu van wied

Wotter rakt in roeten
zail begunt te stìnnen
vloot is boeten
daip is binnen  Under melkenstied in maai

Dou hail vroug in mörn
vlaigmesienen overvlogen
wadden joe in t gruinlaand
koien melken

Oorlog was begund
en joen pa was in draf
n hoes tou lopen
noar vraauw en kinder

Mor ie binnen bleven
allaint
gain haalf waark
zoks kìnnen baisten
ja nich lieden

Lutje verzet

Hef joe t swait
nich in handen stoan?     Under wieme mit deurregen spek
aan toavel mit zwilk, kovvie en pieptebak
zuiken zeuven genoten
in t hoes van boerrigter
noa nije lienen in olle maarken

Lödderingskaamp, t Eemboerveld, Douzekampen
Taange, t Doorke, Vennen en Laang Houve
t Roege Veensel, Kouheerskaamp,
Bolle Mij en Lutke Mij

Bunder veur bunder
rou veur rou
en elle veur elle
eerde wordt woardijlend wogen
deur zeunen van zeunen van zeunen
man van Hoge Eske kieken ollen wondernd tou

In Boertoene holdt leste mous nog kop umhoog
op Körte Brai komt winterrògge deur
in t gruinlaand bie t Ol Daip
ropt t jonkvij noa swoanen in Ol Dingen
en op Galbaargen reert der n kind
Ol vraauw Haalm reukelt kaggel op
kookt eerappels en reurt deur t stip

Genoten hollen heureg oam even in
en doun den wat doan worden mout
bringen manegoud noa t boerplak
en veuren mit lege korren weerom
tree veur tree in nije tied  Wupke
20 april 1943. Op 20 april 1943 komt der um 2:13 uur n Engelse jachtbommenwaarper Mosquito II dele bie Schotenweg in Smilke. Vlaigmesien heurt bie 151e squadron. Piloot David Allistair Sparrow en navigator Victor Gordon Brown, beide pas 21 joar, overleven t nich. Baaident liggen begroaven in Onstwedde op Algemaine Begroafploatse. Wie gedinken heur mit eerbied.
Wupke Wilzing, dochter van Berend – achterklaainzeun van Aaltje – is der as kind van tiene getuge van.

Dingsdag in Stille Weke. Wupke wordt midden in nacht wakker van n hels keboal. Ze heurt pabbe oet bedstee stommeln. Der wordt op t roam rovvelt en buurman Abel Huges ropt: ‘Kom gaauw Berend, der is n vlaigmesien dele kommen.’ Wupke kropt snel bèrre oet. Zwoantje, heur zuster, slept nog. Ze dijt in loop trui aan en lopt op hozevörrels gaange op. Sikkom haalf drai is t op klokke. In keuken zug ze dat pabbe buksem aanschut. As ze oet t roam kikt zug ze vuur in t gruinlaand bie Schotenweg.
‘Doe hier bie mamme blieven Wupke.’
‘Nee k wil mit, k wil t ook zain.’
‘Da’s veuls te gevoarlek mien wicht’, ropt moeke vanoet bedstee.
Haarm Veldman de knecht, dij zien snikke op dele hef, komt mit n verbalderd gezicht oet pombhok keuken binnen.
‘Kom Haarm, wie mouten der hìn. Pak t schienvat even en neem n emmer mit.’
Wupke heurt moeke stommeln, glidt stevels in en lopt as n hoaze achter pabbe aan.
t Is volle moane en der lopen al veul meer lu oet de buurt de zandloane tegenover heur hoes op. Kiek Jan Reints komt der ook net aan mit Jacob woar Wupke altied mit speult.
‘Moi Job, wat n lewaai was dat he?’
‘Moi Wupke, joa pa zegt dat t n Engelse bommenwaarper is.’
‘Zollen piloten nog leven?’
‘Ik bin baange van nich, doar kom je ja nooit leventeg oet.’
As ze over t dam t gruinlaand inlopen zain ze vlaigmesien. Teminzen wat der van over is. Maiste stijt in brand. Wiederop in richten van t boerplak zugt  Wupke n vleugel liggen mit propeller der nog aan.
Jacob wis noa n groot stuk widde douk en zegt ‘kiek hai hef nog perbaaierd um der oet te springen.’
‘Och jonges zai bìnnen baaident dood. Wie kìnnen niks meer veur ze doun’, zegt der aine.