Berend
Feberwoarie 1966. Aargens in t ènne van joaren zesteg kwam n amtenoar van gemainte Onstwedde hoes aan hoes in Smilke n rolle plestieken puten bringen mit bosschop: t voel mout in t vervolg bie de weg en wordt den ophoald. Dat was wat nijs. Generoatsies laank begruiven Smilkers rommel op t aarf, verbrande ze t of brochten ze t noa t boerplak. t Grode boerplak zat achter Lutje Taange aan weg noa Laang Houve. t Was n douze-achtig stukje grond: zompeg en mit stroekjederij. Nich dat ze der veul lopen mor t zol n schatkoamer weden veur archeologen. Mor nich allaint veur archeologen, biezetten ook wol veur Smilkers. Bievubbeld veur Berend Wilzing, achterachterklaainzeun van Aaltje en veur zien voader Hanne.

‘Loave dizze ol bezzems ook mor vot doun. Dij bint ja haildaal verdreugd.’ Hane Wilzing gooit ze bie aander rommel op korre dij al sikkom vol is. Lutke Berend van zeuven helpt. Mit heur baaident rumen ze dele op. Alles van metoal hebben ze al apaart zet veur ol-iezerboer.
‘Kom Berend non spanve peerd der veur en rieve vot. Zet voldeuren man alvast open.’ Astra, de Duutse herdershond, springt achter op korre en Berend kropt bie pabbe op bokke. Even loater rieden ze over Schotenweg noa t boerplak, t stee woar Smilkers heur ol rommel bringen.

‘Woar die’, ropt pabbe en doar vlaigen ol stevels deur de lucht. Ain stevel blif rechtop stoan, doar kìn je zo instappen. Even loater komt der n kunstmiszak mit rommel dele. Der vaalt speulgoud oet. n Autootje. Dij hef Berend al n hail zet nich zain. Achterwielen bint der òf mor wieder is t ding nog goud, ducht hom. As e nog ais wieder in puut zöcht vindt e ook nog moekes olle mixer. Dij is wol stukkend mor je kìnnen der nog wol mooi aan drijen. Misschien kìn e der wol n helikopter van mokken. Doar komt e n ol raime tegen. Gespe is broken mor as e der n stukje taauw aan knupt kìn e der, mit zien buurvriendjes Ernstje en lutje Haarm, ja mooi koiboitje mit speulen. Hai legt zien schatten gaauw op bokke under zien jaske.