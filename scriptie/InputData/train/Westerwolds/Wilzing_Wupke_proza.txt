Wupke
20 april 1943. Op 20 april 1943 komt der um 2:13 uur n Engelse jachtbommenwaarper Mosquito II dele bie Schotenweg in Smilke. Vlaigmesien heurt bie 151e squadron. Piloot David Allistair Sparrow en navigator Victor Gordon Brown, beide pas 21 joar, overleven t nich. Baaident liggen begroaven in Onstwedde op Algemaine Begroafploatse. Wie gedinken heur mit eerbied.
Wupke Wilzing, dochter van Berend – achterklaainzeun van Aaltje – is der as kind van tiene getuge van.

Dingsdag in Stille Weke. Wupke wordt midden in nacht wakker van n hels keboal. Ze heurt pabbe oet bedstee stommeln. Der wordt op t roam rovvelt en buurman Abel Huges ropt: ‘Kom gaauw Berend, der is n vlaigmesien dele kommen.’ Wupke kropt snel bèrre oet. Zwoantje, heur zuster, slept nog. Ze dijt in loop trui aan en lopt op hozevörrels gaange op. Sikkom haalf drai is t op klokke. In keuken zug ze dat pabbe buksem aanschut. As ze oet t roam kikt zug ze vuur in t gruinlaand bie Schotenweg.
‘Doe hier bie mamme blieven Wupke.’
‘Nee k wil mit, k wil t ook zain.’
‘Da’s veuls te gevoarlek mien wicht’, ropt moeke vanoet bedstee.
Haarm Veldman de knecht, dij zien snikke op dele hef, komt mit n verbalderd gezicht oet pombhok keuken binnen.
‘Kom Haarm, wie mouten der hìn. Pak t schienvat even en neem n emmer mit.’
Wupke heurt moeke stommeln, glidt stevels in en lopt as n hoaze achter pabbe aan.
t Is volle moane en der lopen al veul meer lu oet de buurt de zandloane tegenover heur hoes op. Kiek Jan Reints komt der ook net aan mit Jacob woar Wupke altied mit speult.
‘Moi Job, wat n lewaai was dat he?’
‘Moi Wupke, joa pa zegt dat t n Engelse bommenwaarper is.’
‘Zollen piloten nog leven?’
‘Ik bin baange van nich, doar kom je ja nooit leventeg oet.’
As ze over t dam t gruinlaand inlopen zain ze vlaigmesien. Teminzen wat der van over is. Maiste stijt in brand. Wiederop in richten van t boerplak zugt  Wupke n vleugel liggen mit propeller der nog aan.
Jacob wis noa n groot stuk widde douk en zegt ‘kiek hai hef nog perbaaierd um der oet te springen.’
‘Och jonges zai bìnnen baaident dood. Wie kìnnen niks meer veur ze doun’, zegt der aine.