“Nanda, wakker worden, Nandááá”, Rachel de tweelingzus van Nanda probeert Nanda wakker te schudden ze moeten weer noar skool. Rachel is altiet op tiet wakker mor Nanda slept het liefst de hulle dag deur. Nanda kreunt wat en Rachel probeert duudelk te moaken dat ze noar skool moeten want Nanda heurt dij niet astoe wat zeist.Uuteindelek trekt Rachel Nanda uut berre en kleden ze heur aan.Heur mamme stijt al beneden aan e trap te roepen dat het al acht uur is en dat ze opschieten moeten.“Jaaa roepen” ze ien koor “we binnen ons aan t aankleden.”
“Oké wat willen jim op e stuut?” “Kipfilet bieslook” roept Nanda sloapereg.Rachel wil ok groag kipfilet bieslook mor der is nog mor één. “Oké Nanda nimstoe mor.”Zeit Rachel. “Oh das lief van dij” zeit mamme. “Jaa dat wiet ik wel” zucht Rachel.Als ze eten hemmen en ze binnen hulemoal kloar, fietsen ze noar skool ze moenten wel n half uur fietsen, want ze wonen ien e polder. En de skool stijt ien n aandre wiek.
Ze proaten wat over de musical woar ze aan met doen goan en welke rollen ze groag willen.Het is wel gek, want ze willen allebei dezelfde rol. Doarveur binnen ze natuurlek tweeling Mor dizze tweeling is wel wat biezunders ze hemmen dezelfde smoak en kiezen altiet overal
hetzelfde, mor ze hemmen niet hetzelfde karakter, want Rachel is altiet heul rusteg en verlegen en is niet zo’n snoepert en Nanda, die is hulemoal niet verlegen integendeel ze is sums wel n beetje te brutoal en eet groag lekkere dingen.As ze noa n half uur bij skoal binnen, binnen ze nog vroeg. Ze binnen as eerste van groep 8 er binenn al n poar van groep 5. Ze proaetn nog wat en dan kommen er al veul meer aan.De dag verlopt saai net as aans. Ze binnen met de musical bezig goan dat was t enegste leuke aan de dag. “De rollen binnen nog steeds niet verdeeld” zeit Nanda kribbeg als ze weer op e fiets zitten. “Ja ik vien t ok niet mooi" zeit Rachel. “Meester is wel loat, straks moeten we alles ien e kop stampen “. “Ja, zoas Annie die dyslexie het, is het hulemoal moelek om t allemoal te leren.” “Ja t hangt ok of van wat veur rol je hemmen, een kodde of n lange rol” Zo proaten ze nog n tietje op e fiets, ieneens komt er n auto uut t laand. “Na ja wat vrimd” zeit Nanda tegen Rachel, “ja ik vien t ok mor vrimd, ach de minsen doen de vrimdste dingen vandoag de dag” zeit Nanda ploagend, vandoag de dag zeit meester ok altiet, summege dingen zeggen ze dan wel es veur de grap.Ze goan aan e kant, de auto gijt er langs en stopt n poar meter veur ze.Er komt n man uut e auto, ach die zal wel weer verdwoald weden, denkt Nanda.De man vragt ienderdoad of ze hum kinnen leiden noar Moarum.Rachel, die altiet netjes is en ok verlegen en bang zeit: “we kinnen wel zeggen woar joe langs moeten het is heul maklkelek”. “Nee dat kin ik niet zo goed ik kin me niet zo goed Orienterenn” zeid de man. “Willen jim veur mij uutfietsen?” Nanda en Rachel kieken mekoar aan. Wat moeten ze nou zeggen?Nanda die snel wat bedenkt zeit: “nee dat kin niet want we moenten noar huus heul snel, want onze mamme wacht op ons en ze mos vanmiddag nog vot en we mosten heul snel thuus-kommen”. “Kom Rachel, we goan mor weer’s, doeg meneer” zo fietsen ze weer noar huus. As ze al ver weg binnen zeit Rachel: “was dat nou wel eerlek?” “Ja nou zeit Nanda, je wieten mor nooit wat die kirrel wil” “Ik gij echt niet veur hum uut fietsen, doar hemmen we t over had met de contactpersoon op skool die zeiden dast dat niet doen moest omdat t best wel gevoarlek was enzo. En dit was dus n leugenkje om bestwil”. “Oké, oké” zucht Rachel.Nanda kikt even achterom en zeit: “ah nee hé, die kirrel wil ons achtervolgen!!” Rachel die geliek bang word zeit met n bang stemmetje: “wat moeten we nou doen??” “Gewoon deurfietsen asof we niks vernimmen we binnen toch bijna thuus”. “Ja das woar” mompelt Rachel moar ze is wel bang .”Zallen we harder fietsen?” “Nee want dan het hij t deur. Hallo hé we binnen ja bijna thuus?” “Ja mor hij komt steeds dichterbij” zeit Rachel angsteg. “Ik zal wel even wat tegen hum zeggen dat hij dat niet moet doen” zeit Nanda die wel merkt het dat heur tweelingzus n beetje bang is. “Oké dan gij ik met dij met” zeid Rachel vasbesloten. Ze fietsen n ene terug en spreken de man aan. “Wat moeten jim?” Nou is de man heul erg boos en net was hij nog zo oardeg.“Ehm…… k wil evn zeggen dat joe ons niet achtervolgen moeten, joe moeten de weg mor aan n ander vroagen en niet aan ons”.“Nou wat binnen jim brutoal hé. Jim moeten mor oppassen, fiets nou mor snel vot veurdat k nog moatregeln nim”. Nanda die nou ok bang worden is zeit tegen Rachel: “Kom we goan mor weer es”.As ze thuuskommen binnen vertellen ze alles an hun olders. “Oh ja dat ston ien e krant, as je hum zaggen mosten je hum direct aangeven bij de politie hij kin gevoarlek weden”.“Jim binnen der nog goed vanof kommen, mor ik heb ok dingen heurd…..” As de politie de man oppakt het en hij achter slöt en grendel zit, vertellen hun olders dat dizze man groag minsen bang moaken wil..“Jim waren vestandeg. We binnen trots op jim!!”Ja, kiek, Sientje, die was nog zo vereg en jenteg as wat.
Die vloog overal hin.
Ze had ok wel voak tegen hem aanproat of er niet zo'n scootmobiel wol, het leek heur zo mooi om der weer met zien tweeën op uut te trekken.
Mor hij verrekt het.
Loat ze mor allenneg fietsen, dan kin ze krekt zo haard as dat ze zulf wil.
Eerder was ze al bezeg west met zo'n loopding, zo'n rollator. Dat ding was der kommen mor hij zag hem der niet met.
Ien uterste noodgevallen pakter dat ding, as der echt wat biezunders was woar of dat er hin mos, mor aans.... hij liep nog zoveul meugelek.
Hij was nog gien Jopke, zien neef, ok viefentachteg, net as hijzulf,  die was n poar week leden vallen en had de heup stuk.
Die lag nou ien t verpleeghuus, allenneg, der mog gien één bie hom kommen nou met die corona.

Dat geluk had hij nog, hij was nog soamen met Sientje ien huus en söms gingen ze soamen nog wel es eem noar hun zeun die n huus had met n groot arf, doar konnen ze dan nog eem achter ien de tuun ien de zun zitten.
Ok al kwammen de kiender niet thuus, dat hadden ze dan toch mor.

En nou had er van de week tillevisie keken noar een of andere serie uut Twente.
En doar ree der ok een op n scootmobiel deur t bos.
Hij had zich de buus uutlacht toen er ze doar proatten heurde over n brokkenkoar.
Wat n mooi toaltje is dat Tukkers, n Brokkenkoar. En doar ridt die man zo mor met deur t bos!
Dat ist! Geweldeg as je niet goed meer uut de voeten kinnen!

Tsja, en hoe of dat er t ok beredeneert of bekikt, hij kin ok niet meer goed uut de voeten.
Zit alle doagen ien huus.
En kiek Sientje nou es, hoe lekker die zich vuult noa zo'n fietstochtje.
Dat zol hij ok wel willen.
Hoe moeilek moet het nou dan wezen op zo'n scootmobiel.
Hij kin zulf autorieden, het zelfs nog n riebewies.
Hoe zol t eruut zien ien t bos, op de heide.
Het enege dat er het bennen de foto's en de herinneringen.
Moet er dan toch...... Gadverdarre wat n gezeur.
Is dit dan het moment om aans denken te goan?
Helpen die gekke Tukkers hem dan over de streep?

As Sientje der aan komt met de kovvie knapt er wat ien hem.
Het moet dan toch mor gebeuren.
En Sientje trekt om twee redens heur wenkbrauwen omhoog as er het tegen heur zeit.
“Hee Sien, zallen we mörgen es eem kieken goan noar zo'n Brokkenkoar”?
“n Brokkenkoar, woar hest het nou toch over?”
“Nou ja”, en der drupt n troan over zien wangen, “Dat is, nou ja, gewoon n brokkenkoar”.
t Wordt langzoam alles, alles voag;

Men sigt de ploatsen, boomen, -

Een grauwe toren boven t loeg,

Moar eev’n deur t donker komen.

Ien t oosten steit de moan al groot;

De damp drift stoarig noader,

En laans de westerlucht verbliekt

De leste roode oader.

De weide wordt een witte see,

Woar koeien sacht deur snuven,

En uut de stille, wiede vloed

Bugt t reit de brune tuven.

n Harmonikoa singt van hiel ver

Een lied met lange hoalen,…

Doar nemen z’ofscheid van de dag,

Ien d’allerleste stroalen… Lees mor met, sprookjes doen niet aan tied,
kenst alles worden, k heb t niet van zeggen heuren:

een porre wer ik, mien perspektief week,
ik zat ien n bliekje, om mij hen schoten bomen omhoog,
met kroakende woddels, krimpscheuren, groeistupen,
t joeg mij de stupen op t lief
ik zaag aan e eerde ontstegen vliegmesienen,
die lienen ien e lucht schreven, reigers werden,
en aaltied al reigers west waren

stil bleef ik zitten, ien e hoop dat mien kleur groen
niet ofstak tegen t groen van t grast Was ien jannewoari
en duvels kold ien t paark.
Zag ik dij toen doar niet lopen?
Doe kwamst van dien waark.
Wiedevoak es aan dij docht,
k zaag die zels aal ien mien dreumen
Ja, wat dee zo’n wichtje doar
allent Ien t paark te kleumen?

Zo verloren ien dijzelf,
leekst de tied vergeten.
Doelloos liepst doar ien de snij
een stuutje vot te eten.
Bij de viever bleefstoe stoan
wat eendjes zwommen ien n wak.
En t gebeurde veur  ik ‘t wist
Da’k zomor mien haand uutstak.

Ik zei: “ kiend schei uut met dat gekleum
ik wil dij wel waarmen.
Ik bin een dreumer, doe bist mien dreum
kom lekker ien mien armen.
Wat dij ok mag bezeghollen,
zo zwoar kin’t toch niet weden.
Aal dien zörgen dreum k veurbij,
dreum ik noar ’t verleden”

En wonder boven wonder
Is t toen gebeurd
Mien dreum van toen die is uutkommen
En het mien levem kleurt
t was ien jannewoari
Mor t veurjoar keek om t hoekje
Snij wer n rose bloesempraacht
Deur n wicht ien n spiekerbroekjeZittend, noast mien
biezundere muurtje,
metselt van stenen
uut een veurege eeuw,
miemer ik over mensen
uut mien dörp die
verdwenen binnen aachter
t gedien van de tied.
In hun toebemeten joaren,
om te zaaien, om te groeien,
en om ok weer uut de tied
te roaken
Noamen en gezichten,
verhoalen, lichten op,
dwirrelen as bladjes
deur de geschiedenis,
vertrouwd, vergroeid
met de aachterblievers.
Zij trokken hun sporen
woarien wij nou onze
voetstappen planten.
Wieder groeien wij
op dizze rieke humus
van de herinneringen.Lutje Harm keek es noar zien schatten: een sjaal, een poar moffen, een muts en een deuske klappertjes veur zien klappistool. Sunterkloas har hum niet al te riekelek bedeeld, hij keek dan ok wat beteuterd. Moeke zaag et aan en perbeerde hum wat op te beuren: ‘Ach jong, doe kinst straks lekker waarm deur de winter, doar heb je wat aan. Nuttege kadootjes, die Sunterkloas is zo gek nog niet’. De woorden warren aan Harm niet besteed, hij har de rooie brandweerauto boven aan zien liestje zet, hij ston zo mooi ien e folder van e speulgoedwinkel. Mor Sunterkloas docht der kennelk aans over, want toen de zak leeg was, was der gien brandweerauto.

 

Toen lutje Harm de volgende dag op schoel kwam, mochten ze ien e klas vertellen wat Sunterkloas hun brocht har. Eigelk har Harm heulemoal gien zin om dat te vertellen, hij von t wat schieterg. En toen vertelde Lodewijk ok nog dat hij n rooie brandweerauto kregen har, toen was veur Harm de lol der heulemoal of. Gekke man, die Sunterkloas, woarom Lodewijk wel en Harm niet, hij begreep et niet.

Een week veur de kerst vroeg moeke aan Harm of hij de buren een deuske eier brengen wol, de pieken warren royoal aan e leg de leste doagen en et beste is dan om de opbrengst mor wat te delen. Harm toog noar de buren, deuske met eier onder de aarm. Toen er de keuken deur liep en ien e koamer kwam, ston doar n geweldeg mooie kerstboom. Harm keek hum de ogen uut, zo mooi versiert en met van die prachtege lichtjes. Mor wat nog meer opviel, onder de boom lagen pakjes. ‘Ja’, zee buurvrouw, ‘wij hemmen ons verlangliestje ien e boom hongen en nou komt de kerstman aal gedureg laangs en leit hij pakjes onder de boom. Op kerstoavend maggen we ze uutpakken, eerder niet. Sunterkloas komt hier al joaren niet meer, mor gelukkeg de kerstman wel’. Harm gaf de eier aan buurvrouw en hiel zien ogen strak op e boom richt, je zagen hum noadenken. ‘Buurvrouw’ vroeg Harm, ‘as ik nou ok es een liestje moak en ien e boom hang? Bij ons komt de kerstman niet, mor je wieten nooit’. Dat kon buurvrouw niet weigern en Harm kreeg n papierke en n pen. Met van die mooie hoanepoten schreef Harm op : ‘een rooie brandweerauto veur Harm, hij woont hiernoast’.Toen lutje Harm weer thuus kwam vertelde hij moeke wat er doan har. ‘Ik zol doar niet te veul op rekenen’ zee moeke, ‘Sunterkloas het al west, en n kerstman, doar geleuf ik niet ien!’. En Harm zelf begon ok te twieveln, woarom zol de kerstman kommen, as hij nog nooit eerder west har? Nee, dat briefke zal wel niet deur de kerstman lezen worden.

Zoas gewoonlek gingen Harm, zien olders en broerke en zuske, op kerstoavend noar de kerk. De kerk begunt dan pas om tien uur en veur de gelegenheid mochten ze dan extra lang opblieven, een heul feest. Ien e kerk ston een boom van wel 4 meter hoog, flink behangen met sierleke ballen en echte keerskes. Een feest om noar te kieken. Domnee vertelde dan over t kiendje Jezus, de wiezen en de herders en noa ofloop ston de poeiermelk kloar. Nog onder de iendruk van alle moois kwammen ze weer thuus. Toen pappe de deur lös moaken zol, strukelde hij zowat. Wat laag doar veur de deur? Een pakje en op t pakje ston de noam van Harm. Gauw moakte pappe de deur lös en gingen ze noar binnen, op t zelfde moment kwammen ok de buren eveen kieken, t leek wel of der wat biezunders was. Dat bleek ok zo te wezen, Harm scheurde t papier van t pakje lös en wat zaag er: een mooie rooie brandweerauto! ‘Dankjewel kerstman!’riep Harm en zaag de knipoog van buurman over t hoofd.t Kenoal scheidt de boel ien tweeen
t noorden en t zuden valt uut mekoar
ien t noorden ken je op de kleivelden weenen
ien t zuden scheiden de bomen t laand van mekoar

Kop rechtop ien e wiend goan wij veuruut
proatend over zoaken woar wij gien verstand van hemmen
kilometerslang en wat pien ien e kuut
toch goan we deur, we bennen niet te remmen

Strunen, strunen deur t westerketier
k hol zo van dij, k bin zo groag hier
strunen, strunen deur t westerketier
hier te weenen geft mij plezier

Languut ien t gras kieken noar de wolken
gras kriebelt dien rug, beestjes krupen omhoog
koeien goan noar de warme stal en worren molken
turen noar de kiewiet woar der henne vloog

De zun gloeit tieden op dien rooie kop
n aander keer vaalt de regen met bakken noar beneden
t moakt niet uut, t holt wel n keer op
natter dan tot op dien vel zast niet weenen

Strunen, strunen deur t westerketier
k hol zo van dij, k bin zo groag hier
strunen, strunen deur t westerketier
hier te weenen geft mij plezier

Ons laand, ons mooie laand, is van dij en mij
Kommen lu mekoar tegen, dan gijt de haand omhoog
Of klinkt n opgewekt 'moi' over zaand of klei
Een thuusgevoel, t zol roar weden as k hier over loog

Strunen, strunen deur t westerketier
k hol zo van dij, k bin zo groag hier
strunen, strunen deur t westerketier
hier te weenen geft mij plezierVanoavend wiet ol’ bakker Kroak niet goed wat of er doen moet, nou host recht tegenover zien huus de kerkdienst an e gaang is. Gewoon wat lezen kin, of Biebellezen, radio lustern of wel wiet tillevisie kieken? Hij wiet het eerleks woar niet en besluut om vanoavend gewoon niks te doen.

t Geluud drift van e kerk noar zien huus en is ien e koamer te heuren. Niks ridt deur de stroat en zo klinkt n bekend kerstlied zaacht ien zien koamer. Ol’ bakker Kroak zing met, veurzichteg ien t eerst mor al gaauw woord veur woord. t Gript hum aan en t spiet hum toegelieks dat er niet ien e kerk is. En dat gieneen hum vroagd het, dat vrome volk ok! Gewoonweg zien huus veurbijlopen, zo as al die joaren!

Bij n volgend verske zingt Kroak toch weer met, krekt as laang leden, toen er nog veerdeg waas en zulf geregeld noar kerk liep. As er nou es ien boeten zitten ging, an e achterkaant, onneert er. En ol’ bakker Kroak sleept met veul muite n stoel achter t huus.

t Zingen is hier boeten goed te heuren en met n hezege stem zingt Kroak met. Dan wordt weer stil, t kerstverhoal wordt zeker lezen, en ol’ bakker zuukt noar de bekende woorden: “En t gebeurde ien die doagen . . . ienschrieven ien Betlehem . . . gien plak ien e herbarg” zukse woorden drieven veurbij. Ik heb aans wel n stal bedenkt Kroak, achter ien e tuun heb ik wel n stal. Doar zo’n beetje bij de fietseschuur is toch nog de stal, de stal van Bles die altied veur de stoetkar liep. Met t piekehok der bij ien, altied verse eier en veur de beesten veul te vreten; kapkes en krummels genogt ien n goedlopende bakkerij. De stal stijt doar toch nog, de stal van Bles?

Ien t licht van e moan en e sterren is t niet zo duudlek te zien aalmoal. n Koe, n koe ien die stal har der makkelk bij kind, n echte bakker met n echte koe veur hieltied verse melk. Stijt doar gien koe, noast Bles ien e stal?

t Is n stal, met n peerd, met n koe, met n piekehok der bij ien. Bliede kikt ol’ bakker Kroak der noar. Hij vuult gien kolde meer, hij wordt zulfs waarm, want met n stal veur Bles, n koe en e pieken kommen vanzulf de klanten wel weerom en wordt t weer drok ien e bakkerij.

Ol’ bakker Kroak vernemt gieneens dat t veurzichteg begunt te snijen, meelwitte snij valt op e trui en op e boksum, op zien hoar en op zien handen en moaken hum kold en waarm toegelieks. Het zingen heurt er, duudleker as eerst: “Ere zij God!” t Klinkt rond en ol’ bakker wil nou ok noar de stal. t Geluud draait meer ien e rondte en hij moet wel zitten blieven om te kieken. Noar de sterren, noar de snijvlokken woar figuren, engelen, mensen uutkommen. Hij begunt ze te herkennen; Mamme – wel har dat docht – en Pappe en Opa zweven boven de stal. Ol’ bakker Kroak har ze anroaken kind, mor omdat er zien aarms niet meer omhoog krigt nemmen ze zulf zien handen en aarms en zweven, zweven . . .Hij was ien zien Golf sprongen, noar Opende reden en twee Panda-pakken huurd, ok één veur Hetty.  Eenmoal aankommen ien Breda liet er tröts zien pakken zien. Mor dat viel òf. Hetty had besloten om met heur twee vriendinnen as K3 te goan en dus sjokte de Panda achter drie frisse wichter, met een zaachte G, aan noar de feestzoal.

Mor één keer ien de zoal kreeg Berend de smoak goed te pakken en Kathleen, Karen en Kristen, of wadden et Kim, Kylie en Kate, slikken op hem om, dat het een lieve lust was. As MamaSé, Handjes Draaien of Kusjesdag laangs kwam, dan was et hek echt van de dam en werd de meute stoapelgek, met Berend veurop. En wij altied mor denken dat Panda’s lui ien de hoek zitten te herkauwen.

Vier doagen laang feest, liters bier, hossen ien de polonaise en K3 riep ien koor:

‘Niet gjek veur en Groninger’.

Toen Berend terug ree noar et Hoge Noorden vuulde er zich niet al te fris. Wat wil je ok noa zo’n weekend. Hij had uut veurzörg nog een extra vrije dag nommen, mor toen er woensdag toch noar zien waark ien de sportschoel ging, bleef er muude en snottereg. Dunnerdag de boas beld en zich  ziek meld en toen ging et van kwoad tot aarger. Ok zunner test had zien huusarts et al deur. Corona, ien huus blieven! K3 lag ok al op de bank ien Breda!

Nou zit er al een mooi schoftje binnen en de eerste twee weken von er dat niet eens zo slim. Hij was zo ziek as een hond en lag meestieds op et nust. Dizze week werd et algedureg beter en hij nou lopt er zich zelfs al te vervelen. Noar et waark huuft er niet, want de sportschoel is dicht. Noar het cafetaria ken er niet, ok sloten en omdat elkeneen wiet wat er met Berend loos is, mijden ze hem as de pest.

Hij druk de tillevisie uut, drinkt zien kovvie op en lopt noar de kast. Hij hoalt et pandapak uut de hoes van Eringa, trekt et aan, schuuft de geroaniums uut zied en gijt mooi ien de vensterbaank zitten. As er een pooske zitten het en zich net bedocht het dat er een bordje ‘Panda zoekt Knuffel’ veur zien roam zetten moet, stopt een klein geel Aygootje veur de deur. Hettie stapt uut, zwaait noar de panda  en begunt drekst te zingen ‘Wie heb ik aan de lijn, hallo, hallo!’.  Berend is ien 1 klap beter!Beiden hadden ze niet veul aanloop thuus. Jan had zien vertier ien het verzörgingstehuus, dat drekst ok dienst dee as dörpshuus. Hij schonk kovvie veur de bewoners, sjoelde, koartte en dronk middag’s met de mannen een borreltje en dan speulde Jan veur de DeeJay. Die maalhaalsen nuumden hem Piet van Dijken, want Jan was laang, had ook flink bosje wit hoar en kon Piet ok wel aardig noapraten ja! En Jan was lid van het 4-mei-comité ien et dorp. Jan was in 45 geboren, mor hij had zien pabbe nooit kent, doodschoten op Appelbaargen. De Dodenherdenking was veur Jan altied al belangriek west en doar was er nou ok nog veur bezig. Misschien kon et nog deur goan en dan moeten je der wel op veurbereid weeden.

Betty was ook meer uut dan thuus. Ze verzorgde twee oldere doames uut Zuudhörn en was vrijwilleger ien t Zonnehuus. Beide doames perbeerde ze nou ok zo goed en zo kwoad as t kon te bezoeken. Ze had heur aaigenmoakte mondkapke veur en dee plastic handschoenen aan. Ze dee bodschappen bij de Poi’s, hoalde medicienen bij de apotheek en zörgde veur de bloemkes. Zonnehuus was hermetisch gesloten.

Betty had Jan vroagd of er woensdagoavend weer kwam te rummicuppen en de zundag doarop hadden ze toch een ritje laangs de koolzoadvelden moakt. Met de Poasen hadden ze Dr Denker soamen moakt en toen Jan noa de twee borrel zee: ‘Nee niet meer, ik moet nog noar huus rieden’, schonk Betty deur en zee, ik heb boven nog een sloapkommer, doe blifst mor gezelleg hier, dan moak we morregn die verrekte puzzel òf. We hemmen de helft nog mor vonden.

 De volgende morregn noa de poaseier hadden ze vakje 1, vraauw ien de tuun, oh verrek das een hofdame, as leste vonden en dronken ze een glaske port op et mooie teamwerk.

‘As t annermoal weer komst, moest eefkes wat extra kleren metnimmen Jan, dan hest hier altied wat op reserve’, had Betty die oavend zijt en Jan was nou om t aander dag bij heur ien Zuudhörn. Tussendeur schonk er kovvie en speulde er veur DeeJay Piet, gaf thuus zien planten wat extra wotter en de goldvis wat voer. En dan huppekee weer richting Zuudhörn, meestieds met een deuske sukkeloa of een boske bloemen onner de arm.

Dizze week had Jan bericht kregen van het 4-mei-commité, dat de Dodenherdenking wel deurging, mor hiel aans, omdat ze niet op een kluutje stoan mochten.

Betty en Jan hadden besloten dat ze niet zollen goan. Niet omdat ze gien respect veur de slachtoffers hadden, mor juust om meer slachtoffers te veurkommen. Ze hadden een aaigen altaartje moakt met de foto’s van hun verstörven wederhelften en Jan zien pabbe.  Bij hun geliefden zollen ze twee minuut stil weeden.

Mor dat is pas ankommende week. Noa het eten schoof Betty et toafelkleed vrij, zette de Rummicub  op toafel en schonk snel twee glaskes Port vol. Jan stopte een CD ien et apparoat en Wia begon te zingen : ‘As de oorlog komt en ik moet schoelen, mag ik den bij die!’ ze keken mekoarKlompkes op Diepswal, 4 jonkjes met een hengelstok.
Lachend op Diepswal, n hoan kraait ien t piekehok.
En e zun blikkert over t wotter henne, hest gien zörgen bist nog moar tien.
Dien leven aan Diepswal, et leven van een kiend.

Klompen op Diepswal, 4 jongens stoan bij et hek.
Dörsteg aan Diepswal, t stroo ien huus, hooivurk op e nek.
En de oavendzun blikkert over t wotter henne, bist nooit moede, bist vieftien joar.
Dien leven aan Diepswal, veur t leven bist host kloar.

Op sokken op Diepswal, 4 jonge mannen drukken zich tegen de muur.
Schiemerduuster aan Diepswal, ze verschuulen zich ien e olde schuur.
En de moan blikkert over t wotter henne, kiek uut dien doppen, et is zuunekloar,
dien leven aan Diepswal, een jong leven vol gevoar

Steevels op Diepswal, 4 jonge kirrels, met handen ien e lucht
Zwaarte nacht aan Diepswal, verroad, gien tied meer veur de vlucht.
Troanen stromen deur t wotter henne, moeke, moeke wel is nou t baangst?
Dien leven aan Diepswal, vol van pien, zörg en angst.

Lopen op Diepswal, honderd mannen en vrauwen zwiegen, 8 uur, 4 mei.
Ieskold aan Diepswal, soamen moar ok allent en dat roakt dij
Tied en wiend slagt rimpels over t wotter henne, 2 minuut stil, trompet bloast t ende.
Het leven aan Diepswal, zoas ik het ken.Loop mor deur, met dien kop ien e wiend, loop mor deur.
Loop mor deur, dizze wereld is dienent, loop mor deur
Loop deur, loop deur, kiek niet achterom,
want ver veur dij uut, leit e horizon.

Dien nije schoenen en dien körte broek
n fleske wotter veur e dorst
De weg leit kloar, huufst niet op zoek
Kom goa mor met ast durfst
Soamen onderweegens, de zun die schient
Soamen onderweegens, de wiede wereld ien!

Loop mor deur, met kop ien e wiend, loop mor deur.
Loop mor deur, dizze wereld is dienent, loop mor deur
Loop deur, loop deur, kiek niet achterom,
want ver veur dij uut lijt e horizon.

 Al wiest nog niet woardast henne gijst
Al doen dien bienen zeer
Kom op, we goan der uut vannijs
Zo gijt t elke keer
Soamen onderweegens, de zun die schient
Soamen onderweegens, de wiede wereld ien!

Loop mor deur, met kop ien e wiend, loop mor deur.
Loop mor deur, dizze wereld is dienend, loop mor deur
Loop deur, loop deur, kiek niet achterom,
want ver veur dij uut lijt e horizon.

Dien kop weer leeg, dien hoaren lös
Dien wangen gloeiend glèn
Toe, pak dien jas, de hond kin met!
We wieten nog niet woarhenne.
Soamen onderweegens, de zun die schient
Soamen onderweegens, de wiede wereld ien!

Loop mor deur, met kop ien e wiend, loop mor deur.
Loop mor deur, dizze wereld is dienent, loop mor deur
Loop deur, loop deur, kiek niet achterom,
want ver veur dij uut leit e horizon 