Snij.
En nou ligt wereld den onner snij. 'n Dag of wat
van wiend en regen: dou op 'n oavend 'n baank ien
't oosten dei aal hooger lucht ienklom en annerdoags
's morns: alles wit.
As 'n stille reus haar dei snijkerel 's nachts over
wereld loopen en was tegen morn op zien hoozevorrels weer oafraisd. Zoo dee e dat 'n nacht of wat
achter 'n kander. En hai was rechtveerdig, menschen
kregen aalmoal gelieke veul. Toch wazzen der twei,
dei wat riekelijk bedaild werren: Berend Kopstubber
omdat e dei geern lieden mog en rechtveerdige
Mattheoa omdat e dei nait geern lieden mog.
Bie Berend mout snij zoo liggen blieven as 't ligt:
zien Imke mag moar zunig 'n pad noar weg en heur
stroatje aanvegen. Ien zien snijgevuilens stait Berend
allain: zien vrouw en koater Pierke bennen van aaner
gedachten.
Moar rechtveerdige Mattheoa den! As dei moar
'n vlokje snij zigt, begunt ze mit 'n lewaai en geweld
te vegen en te scheppen, dat 't aale kanten aanstoft
„'n zwienboudel is 't, aans niks."
Is 't nou wonder dat snijkerel Mattheoa nait lieden
mag en nog 'n dubbel schepke ien heur krimp gooit,
want hai wait as gain aaner, hou dei ol krimp lekt,
as 't dommee weer deuit.
Eerste morn vot aal, dou e nog op b ēr lag, zag
Berend dat der 'n aaner licht ien koamer was: 'n lichter
schiensel. Aans was 't omdat Imke heur kovvie
horn ien neus kriewelde, dat e bainen van b ēr oaf -
gooide, moar nou was 't ook om noar boeten te
kieken. Gain heldere blauwe lucht, zoodat oogen' joe
hoast zeer doun van 't felle licht, moar alles wit en
stil en gries.
Rust was der over wereld en alle geluuden zachter:
't leven was ien ains verannerd en stiller worren.
Dei kloare, heldere doagen mit hooge luchten en
'n stormachtige wiend, dat alles rappelt en 't ien
schosstain hoelt, dat is niks veur Berend, dat is
horn te haard; van elke dag is horn tweidonker
't laifst, van 't leven dreum over 't leven 't mooiste,
van alle wintersche doagen sprekt dizze snijdag
't maist tot zien gemoud.
Gain gerappel van woagens over grintweg, moar
sleden en looikes mit heur beltuug voaren 't loug ien.
Kiender sliesteren en as schoul oetkomt is 't snijbaalj en en snijpop moaken.
Koater Pierke komt toch ook boeten deur. As
zien boas 't woagen duurt, duurt hai ook. Moar 't is
veur 'n koater niks weerd mit zien fiene pootjes deur
dei wittighaid te loopen. Nee . . . . op neus bie kachel
of op boas zien kneien is beter: Pierke gait langs
't zulfde padje weer ien hoes.
Ook Imke is nait oetgeloaten over dei snijboudel:
zoo laank 't der ligt, is 't nog wat, moar as 't weer
votgait! Al vattig j oar het Berend heur onner 't oog
brocht, dat, as der snij ligt, ie nait aan deui denken
mouten, moar doar is Imke nait oaf te kriegen.
„As doe vrouger op 'n feest wazze, Imke, den
dochse toch ook nait: och heden, nou is 't dommee
weer doan en goan wie weer noar hoes tou," zegt
Berend den.
Nou 't Zoaterdag is, en 't waark aan kaant, kommen
ol vrouwluu van 't loug en boeten 't loug winkelwoar
hoalen bie Wiebke Snip. Dat is veur ol-wichter
mooiste dag van haile week. 't Is doar bie Wiebke
'n gehavvel en gerevel dat 't 'n oard het! Veuraan
ien heur voile bredte, mit heur twei korven, stait
Melken-Geertruud van 't Richtploatske. Geertruud
let geern 'n aaner veurgoan, want ze is nog laank nait
oetproat en het 't aale neis ook nog lang nait heurd.
„Ie worren naarns meer wat van gewoar, Wiebke,
nou der snij ligt; der komt zuver gain mensk meer
bie mie over vlouer. 't Is zeker woar: ie kennen
staarven en dood wezen, veur 'n aaner 't wait."
„Den begunde bok toch wel te schraiwen,
Geertruud," zegt Mattheoa bedoard en kikt mit
heur rechtveerdige gezicht liek veuroet.
„Bok, wat hez' doe mit mien bok neudig. Hou
is 't Wiebke, helpze mie ook nog ais vandoag ? "
Mattheoa het heur zin: ze het Geertruud kwoad
en aale wichter giebelen.
„Nou toch, nou toch,” knivvelt 'n lut wiefke achter
ien winkel; ze is naaister en mot aale menschen te
vrund hollen.
Geertruud, mit opstoken zailen, stommelt te winkel
oet, moar ien loop vougt ze Mattheoa tou:
„'t Zel mie nei doun, wat der morn van preekstoul
oaf verkundigd worren zel."
Ze gait verder 't loug ien, want ze mout heur
haart luchten over dei velainige rechtveerdige
Mattheoa.
„Snij licht kant wat op, hē," zegt Wiebke tegen
Mattheoa dei nou aan beurt is.
„Dou ik, nou joaren heerwoarts doargunder bie diek
woonde, dou was 't op 'n winter zoo kort dag, dat
Vrouw gain tied haar om petrolie ien lampen te doun."
Misschain heurt Wiebke dizze meroakel vandoag
veur honnerste keer, moar ze zegt: „Hou is 't toch
meugelk, hē ? "
„Nou toch, nou toch," knivvelt 't naaisterke achter
ien winkel.
Bie Berend Kopstubber ien hoes is 't nou volsloagen rust. Van oet zien winterloag, mit Pierke
op kneien kikt of over 't snijlaand.
Imke zit achter toavel te braien: der is gain aaner
geluud as 't tikken van praimen en 't gesnor van
Pierke.
'n Enkel woord wordt der moar zegd: over 'n
looike of 'n mensch dei der laangs lopt.„Geertruud ging aal vro noar 't loug vanmiddeg,”
zegt Imke, „ien elke haand 'n korf ke."
„'t 01 wicht zel 't er stil hemmen doar midden ien
't veld, moar ze zel schoa vandoag wel ienhoalen."
Hail wied vot is 't Richtploatske te zain: 'n lut
arbaidershoeske mit 'n appelhof en wat stroekerij der
om tou.
Noast Berend, ien vensterbank, ligt biebel, moar
der ien lezen dut Berend vandoag nait: hai kikt moar
noar boeten.
Berend leest aans 'n bult ien biebel: elke haarst
begunt e weer van neis oafaan en ien 't veurjoar zet
e 'n taikentje mit doatum der bie, woar e aan tou
kommen is.
Zoo ken ie aan joartallen ien Berend zien biebel
zain, wat veur winters der veul snij lag en wat veurend
stormachtig wazzen. Wieder as Noach is e nooit
kommen: dat schip mit aal dei menschen en daier,
doar moar drievend over 't woater en as tied kommen
is, veur aalmoal 'n neie wereld en 'n nei leven!
Wat is doar nou te zain veur 'n ol kerel op dei
aigoale snijvlakte: gain mensk of daier is der te
bekennen, of 't mos aal 'n grieze kraai of 'n oakster
wezen.
't Is zien laand, zien wereld. Zien bestoan is der
van kiend-oaf-aan aan verbonnen: dei haile streek
mit menschen en hoezen en aal 't gewoul en geschrip
om riekdom en 't doagelksch brood !
'n Boer zien leven ligt besloten ien 't beheeren van
zien haim en laand en alles wat doar aan vast is,
moar van zien noaber wait e nait meer, as hou dat e
bouwt; en dat leven is goud.
Moar 't leven van ain dei mit koopwoar bie pad
lopt, mit schrobbers en bounders en vailen, dei
bestrikt haile wereld, dei ken aale menschen en dei
wait van aale menschen, en ook dat leven is goud.
Berend Kopstubber komt nait bie luu op veziede,
moar hai vaalt midden ien heur doagsche gewirrel.
Gain vrouw huift nog gauw 'n schoon schoet veur
bienen, gain lujong wordt neus nog ais riekelijk
oetknepen en oafveegd: onverwachts stait Berend
mit zien pak ien 't kaarnhoes en aal zaggen ze hom
ook aankommen van vern, den nog zol gain mensch
horn der om veranneren, want Berend is overaal
zooveul as goud-vrund.
Al joaren komt hai bie menschen, ien aale omstandigheden: ien verdrait en ellende en ien veurspoud en geluk.
En aigelk is 't overaal 't zulfde: waarken en knooien
om te leven of om altied moar meer geld en goud
veur kiender loater; waarken en knooien en nait
stilstoan, 't haile leven deur.
Den op grintweg en allinnig mit stilte om hom
tou, docht hai wel ais: is dat nou 't ainige doul ien
't leven: altied dat joagende waarken en nooit aais
aan wat aans toukommen: aan 't besef dat ie leven,
dat ie 'n mensch bennen. Of ben ik allinnig moar
aans, omdat ik altied weer wieder mout, mien waark
nait aan ain stee verbonnen is, of hemmen Johannes
en Thomas mie iendertied kop zoo verdraaid en zai
ik boudel verkeerd? Is der veur menschen niks aans,
as heur bestoan bevestigen ien 't waark dat heur
handen doun?
Is 't wonder, dat hai, dei van alle geluud, stilte
't laifst het, geern over zien wereld kikt nou alles
rustig onner snij verdoken ligt?
Imke heur praimen tikken nait meer: 't wordt
vroo schemerig achter toavel en koater Pierke snort
nait meer, want hai slept.
Ien 't Oosten wordt lucht weer loodblauw, dat
belooft weer 'n f link pak snij vannacht!
Menschen dei veurbie goan lieken nou zwaarde
gedoanten.
't Wordt boeten nou hou laanger hou gehaimzinniger. Is dit dezulfde wereld nog wel? Dei donkere
lucht, is dat gain geweldige baarg en is 't laand gain
onoafzainboare vlakte, zunder hoezen of boomen,
woar dei baarg dommee op deel vallen zel?
Op 'n boerderij 't Noord ien, brandt 't eerste
lichtje. 't Is bie nei-boer.
„Kiender hollen nait van tweidonker," zegt Imke.
Der schommelt 'n vrouwspersoon veurbie, ien elke
haand 'n korf ke; 't zel duuster wezen as Geertruud
thoes is.
Nou brannen aal Berend zien lichtj es op ain noa:
bie Vrouw van 't Vinkenust brandt nog gain licht.
Dei is altied leste; as dei 't licht aanstekt, mag Imke
't ook doun.
Den bromt ol torenklok zien sloagen over 't loug;
moar nau' het 't klokj e op bozzem eerste slag heurd,
of ook hai begunt, rap en niedig: ze mouten toch
veuraal nait denken dat e horn versloapen of verachterliekt het.
Ook op 't Vinkenust brandt nou 't licht.
Ook op 't Richtploatske: Geertruud is aanland.
„Snij bedekt aale dingen," zegt Berend en dut
blindens op bolten, „aan 't aaner ben wie nog nait
tou."
Kiendertied.
Berend zien kiendertied: 'n stille, grieze nevel,
woar 'n poar dingen oet oplichten. As 'n old, bekend
verhoal, woar e nog brokstukken van wait, rnoar
woarvan 't maiste vot is, wegdreven as dook veur
wiend. En net as ain, dei denkt dat e dook griepen
ken, mit leege hannen stoan blift, zoo gait 't Berend
ook, as e oet dei nevel beelden ien zien gedachten
roupen wil.
Berend miemert geern over zien kienderjoaren.
Ien dei tied wazzen der nog spouken, nog sukkeraiwief kes en witte juffers en ol Pait haar ook nog wat
over menschen te zeggen.
Aal dat ontuug is der nou ook nog, moar ze bennen
orndeupt en kommen wat neimoutser veur 'n dag.
Ze zitten joe bie nacht en ontied nait meer zoo op
hakken, dat duuren ze nait meer; 'n enkele keer is
der nog ais ain dei horn verdriest.
Nee ze kommen nou op kloarlichten dag en ie
kennen ze heuren, moar zain nait meer.
Ien vrouger tied zag ie ze en heurde ie ze allinnig
moar en proaten duz' ie der hoast nait over, moar
nou • noar ze zeggen is der al ais 'n spoukenvergoaderen west, woar spouken zulf ook bie
nuigd wazzen. Of ze der ook west hemmen, is
der nait bie verteld, moar van zoo wat hadden
ol jongens en wichter oet vrouger tied, toch nooit
dreumd !
En ol Pait !
Ie konnen zuuver nait bie pad wezen, of hai kwam
te onnerwaal oetzetten, achter wringen en onner
brukjes, overaal zat e en joug j schrik op 't lief.
Ain keer het e 'n boerenknecht aangrepen, dei
zulfde, dei iendertied hoaver stolen haar bie boer.
Dou kerel ien 't loug kwam haar e gain enkele dreuge
droad aan 't lief. Berend ging al noar schoul dou dat
verteld wer, en . . . . eerste tied was 't oet mit onroad j en ien 't tweidonker!
Berend is mit spouken groot worren en 't begroot
horn dat ze der ien heur olle fatsoun n4it meer bennen.
Kwoad deden ze joe j a nait, allinnig as ie der baang
veur wazzen, dat konnen ze nait velen.
Berend het zulf toch ook ais, dou e te schoul oetkwam, 'n sukkeraiwiefke zitten zain ien zien voaders
schougkoamer. Duudlijk zat ze veur 't glaas. Dou e
jongens roupen haar om ook te kieken, was ze vot:
zoo wazzen ze nou .... zoo zag ie ze en zoo wazzen ze
verzwonnen.
Van zien Voad,er wait Berend nait veul meer. 't Was
'n stille, zachte man dei ien zien schougkoamer veur
't glaas zat te flikken. Sums, mit 'n boerenstevel
ien ain en 't reeuw ien aaner haand, kon e tieden te
't glaas oetkieken en heurde of zag e niks om horn
tou, ook nait dat Berend mit 'n els goatjes prikte
ien 't neie leer.
Ain keer het zien Voader horn over knei nomen
en het e van hail dicht bie kennis moakt mit 'n ēn leer.
't Was dou e mit 'n poar aaner kwoajongens krenten
stolen haar bie bakker-op-houk. Net zoo min as dat
ēn leer, het e woorden van zien Moeke ooit vergeten:
„Goude gerechtighaid, en dat men zoo wat van zien
aigen bloud onnergoan en beleven mout!" 't Is eerste
en leste keer west dat Berend stolen het, as ie appels
en peren en proemen en aalbeerns nait mit rekenen.
Zoo geern wol Berend nou e old is 't gordien op
zied schoeven, dat hangt over 't beeld van zien
Voader! Moar hai was, dou Voader leefde, 'n kiend
en 'n gezonde jong, dei maist op stroat touhil en
allinnig thoes kwam om te eten en te sloapen.
Wat Berend nog goud wait, dat bennen Zoaterdagsoavends as e verschoond wer. Hai wer den om
roak hemmeld: Moeke was nait zachthandig oet
vallen en doardeur is horn dit meschain ook biebleven. Ien keuken ston 'n tob mit hait woater,
't gruinzaipbakje der noast mit 'n blauwbonde noadreuger; 't waschdoukje hing op raand van tob. En
den begon 't: hemd wer horn over kop trokken, dat
ooren der hoast ien hangen bleven en den zat Berend
te trillen op dei haarde stoul: buizems drukten ook
zoo stief ien 't vel! 'n Flinke smeer zaip aan lap en
doar ging 't hen. Moeke's haand, dei veur steun op
Berend zien kop lag schoof mit elke bewegen hēn en
weer, zoodat hoaren horn hoast te kop oetdraaid
werren en as neus en ooren en oogen den ook nog
vol zaip zatten, den docht Berend dat e dood ging,
moar hai brocht 't er elke keer nog weer levendig oaf.
As Moeke horn 't schoone hemd aantrok en hai,
zien gezicht nog stief en rood van 't gruine zaip,
noahuuverde, zee ze:
„Zie zoo, nou bizze teminnend weer schier."
Op bēr lag e den te gluien en nooit vil e zoo lekker
ien sloap as 's Zoaterdagsoavends.
Van zien Voader's dood wait Berend allinnig nog,
dat klok luudde en hai bie noabers op veziede was,
woar e thee mit 'n hail bult sukker en koekjes kreeg.
Ook dat ze kort der op vervoaren gingen noar
't hoes woar Berend en Imke nou nog ien wonen.
Moeke dee van dei stonden-oaf-aan 't boakeren en
laip mit stoetkorf en Berend gruide op, net as aale
kwoajongens dei hail dag aan 't reminten bennen,
't lest ien schoul en der 't eerst weer oetstoeven en
dei leven van 't aine oogenblik ien 't aander. Achterom kieken doun ze nait, want doar is nog niks te zain
en veuroet kieken huiven ze nait wieder as dag van
morn: of 't vraizen of deuien zel.
Zooas 't goud is veur 'n mensch, om op waalkant
van 'n viever over 't stille woater te kieken noar
lichtpunten dei zun der op schienen let, zoo is 't veur
Berend goud, nou e op waalkant van zien leven stait,
ien dat wonderlieke riek van dei verre tieden te
dwoalen. En 't ēn van dat omzwaarven is altied
't zulfde: op ain stee komt e altied weer oet.
't Was ien ain van zien leste schouljoaren, dat e
veur zien Moeke 'n Poaskestoet bezorgen mos bie
'n boer, 't Richtploatske nog veurbie.
't Was 'n stille veurjoarsdag: 't gras wer weer
gruiner en 't rook noar omwoulde grond.
Dou Berend mit zien plankje en douk onner aarm
weer noar hoes laip, begon 't aal eefkes te schemeren.
En doar allinnig op dei ainzoame grintweg vūilde
hai dat e allain was: hai vernam, dat 't stil was om
horn tou, hai rook 't aide laand.
Hai bleef stoan en heurde 't kloppen van zien hart.
Mit zien vout schoof e deur 't neie gras: as e vout
oplichtte ging 't weer ien 't ēn stoan.
Ien 't rait van sloot ritselde 'n vogel en omhoog
was lucht stil en gries. Niks as 't bonzen van zien
aigen bloud! Dei waarme handen: dat was hai!
Hai wol wel haard roupen en schraiwen; ... •
woarom, om wat?
Der mos wat wegbroken worren, moar wat?
Tot langzoam dat vremde gevuil weer van horn
wegdreef en dou e dicht bie 't loug kwam, was alles
weer gewoon.
Berend Kopstubber was geboren.Schoapjong.
Ien dat zulfde joar brocht 't leven Berend 'n groote
veranneren: schoultied was om: en zoo as dat is mit
kiender van aarme weduwvrouwen: jong mos op
dainst.
Speultied was veurbie, 't vrije, onbezurgde bestoan
lag achter horn en veur hom 't vremde en haarde
leven van schoapjong op 'n groote ploats.
Zien Moeke was, wat heur noatuur betrof, gain
zachtlapke en Berend kon horn der nait over bekloagen dat e te waaik opvud was, moar zooas 't op
ploats eerging, doar was e nait tegen opwozzen.
As zien Moeke horn 'n draai om kop gaf, den wizze
dat e 't er noar moakt haar en zai 't oet 'n goud
gemoud dee. Moar hier was 't ploagen en touj oagerij ,
omdat e minst was.
Van boer en vrouw haar e gain last, moar van
aaner boden. Veuraal 's oavends ien 't kaarnhoes:
lutjemaid gooide horn mit prut, daarde vent haar
horn al ais 'n levendige moes bie kroag ien loopen
loaten en knecht haar horn knoopen van 't goud
oafsneden: hai was ropvogel van aalmoal.
Tusschen aal dat jonkgoud, oetgeloaten en zunder
schik of fatsoun as de heukels en kaalver woar ze
veur te zorgen harren, ston Berend as 'n vremde.
Hai was gain boerenkerel en hai wer 't ook nait.
't Boerenwaark zat horn nait ien 't bloud. 'n Stuk
bestoan was e woar elk tegen zeggen kon en mit
doun kon wat e wol: hai onnervon, dat, dei op
onnerste tree van ladder stait, 'n hail bult op kop
vallen ken. 't Was: hoal mie dit en hoal mie dat,
hail dag deur. As der wat nait op stee ston of lag
van 't reeuw: hai haar 't vot moakt; was der 'n
ruskaam achter meelkist gleden: van zulm dei jong
kon naarns mit zien poten oafblieven.
Kwam Berend mit zien bundeltje goud bie Moeke
dei hom bewaschte en bestopte, den waaide 't weer
oet dei houk: zoo'n roegpoot haar ze van heur levensdoagen nog nooit zain !
't Was 'n aarme boudel, dat was 't.
Jong zag der ien dei tied smaal en dun oet en
hai schoot slim ien hoogte: mouwen en broekspiepen
wazzen vot weer te kort. Hai begon hou langer hou
meer op zien Voader te lieken, docht Moeke, as e
's oavends of 's Zundoags zoo stil bie heur zat. „As e
zien kwoal ook moar nait het," ging 't den deur heur
hen, as ze zien wit gezicht zag, en aarms en bainen
alles gelieke dun. Gelukkig dat e bie boer was, dat was
teminnend gezond, beter as dei ol schounmoakerij !
't Was zeker 't slimste joar dat Berend ooit had
het: 'n leven dat over aale kanten boven zien krachten
ging: waark dat horn te stoer was, 't roege doun en
loaten van 't aaner yolk woar e nait aan wennen kon
en den nog: te min sloap. Om vaier uur 's morns
was 't tied en hai mog 's oavends nait eerder op b ēr
as aaner knechten. Zai barren teminnend nog
middagstied, moar hai moz den aier zuiken.
Zoo gebeurde 't ais ien 't mennen, dat Berend
noa 't aier zuiken op hoaverkist ien sloap vil. Hai
lag mit kop op 'n poar zakken, kneien optrokken
en voesten onner kin. 't Korf ke mit aier ston veur
kist.
Vrouw laip om dei tied van dag voak 't achterēn
rond. Dou ze lutjeschuurdeur open dee, zag ze jong
doar liggen. Ze wol horn roupen, moar ze hil heur
nog net stil: 't kiend lag doar ien aal zien onschuld.
Wat zag e der hoamel oet en wat 'n moagere aarmkes
stakken der oet dei korte mouwen !
's Oavends haar ze 't er over mit boer: „'t wordt
Berend dunkt mie maans genog."
„Hai is te mieterig," zee boer, „hai wil wel waarken,
moar ik mag laiver over wat reservaierder yolk. Der
zit gain duvel genog ien dei jong en hai houwt ook
nait genog van horn oaf. Moar 'k zel horn wat veur
oogen hollen."
Nee .... 'n jong, dei zien haile veurgeslacht op
schounmoakersschoamel zeten het, ken moar zoo
nait ombakt worren tot boerenknecht.
Dou 't haarstdag was zee e tegen zien Moeke
„Ik blief nait bie boer, Moeke, ik blief der nait."
„Moar kiend, wat bizze ja opstandig," zee 't
ol-mensch. „Wat wol den, rentnaier-aan-stroat
worren?"
„Lot mie 't schounmoakersvak toch leeren,
Moeke, Voar dee 't ook j
„En net as dien Voar, achter 't glaas zitten te
kieken as 'n oakster ien kouw? Dat gait wis over."
Dou 't winterdag wer, mos Berend schoapen tegen
tweidonker ien hoes hoalen. Ze stonnen den aal bie
daam as e der aan kwam en hai huf moar even wring
open doun en doar ging 't hēn.
Ais op 'n oavend stonnen ze aalmoal dicht bie
'n kander op 'n houk van 't stuk: 'n hond haar deur
't laand rund en ol baistjes haildaal oet stuur moakt.
Berend laip deur 't gruinlaand noar heur tou, moar
nau' was e dichtbie heur of doar stoven ze hēn. En
zoo ging 't van 't aine ēn noar 't aaner: ze wazzen
haildaal verbiesterd. Of e aal raip van „taai, taai,"
't hulp aalmoal niks: wildighaid zat heur ien kop
en der was niks mit te begunnen. Kon hai ze moar
veur hom aankriegen en zoo noar daam toudrieven,
den kwam 't meschain wel terecht. Hai wis hom
gain road en 't zwait sloug horn aan aale kanten oet.
Hou kon dat goud ook zoo roar wezen! Langzoamerhand wer 't duuster en dook wer ook dichter.
'n Machteloos gevuil kwam over horn, 't was of aale
ellende van leste tied nou eerst ien voile zwoarte
op horn deel vii. Hai was muid, hai kon nait meer.
Nog ain keer nam e 'n roam deur onnerwaal om
achter schoapen te kommen: hai glee oet en ien sloot.
't Was alles 'n tied van 'n oogenblik en hai kroop
weer bie waal omhoog. Hai dee 'n poar stappen:
alles sjoekte en ain klomp was e kwiet. Schoapen
wazzen nou dicht bie wring. Hai wol der hen runnen,
moar zien bainen gleden onner horn vot en hai lag
laankoet op 't waike gruinlaand. Hai ging nait
stoan: zoo was 't goud. Mit kop op aarms bleef e
liggen; om horn ging e nou moar dood. Hai wol niks
meer heuren, niks meer zain, allinnig nog doar liggen.
Wat ston der ook op spreuk bie Moeke ien keuken?
„Wie door smart terneder ligt,
Wordt door Gods Hand weer opgericht.
't Zol horn nou den nei doun.
Moar, jaaikes, doar haar ie 't aal. Berend vuilde
dat e stevig bie kroag pakt wer en dat 'n staarke
haand horn ien 't ēn zette: boer ston veur horn.
„Wil doe mit dien natte kros wel gauw moaken
dazze ien hoes komze."
„Boer, ik kon ze zeker-woar nait kriegen."
„Schoapen kommen vanoavend zunder die ook
wel ien hoes."
Ien keuken ston Berend: aan aale kanten laip
't woater hom te 't goud oet.
Vrouw langde horn 'n spoulkop mit melk tou:
„Hier kiend, hait opdrinken."
Grootmaid brocht 'n tob mit woater.
„Ziezoo,” zee vrouw, „nou ken wie 't verder mit
ons baiden wel oaf, nou gauw 't goud oet."
Vrouw haar net zukke handgrepen as Moeke,
docht Berend: stevig ien 't aanpakken. Veuraal as
ze heur haand op zien kop legde en hom 't hoar hoast
te kop oetdraaide.
En tusschen tied wat pruddelen op dei ballasten,
dat heurde der j a ook bie.
Berend kneep zien oogen dicht: dit was 't gouie
bekende, van dou e nog bie Moeke was.
En dou trok vrouw horn 'n schoon hemd van heur
aigen jongens over kop:
„Zie zoo, nou bizze teminnend weer schier."
„Dat zegt Moeke ook altied," stēnde Berend,
dou e weer ohm kriegen kon, want 't haalsgat was
wat riekelijk nauw.
„As dien Moeke 't zegt, den zel 't wel goud kommen,
want dat is 'n eerboare vrouw en bezorg doe heur
moar nait meer lasten as neudig is."
Zoo morrelde vrouw wat vot. Berend heurde nait
meer wht ze zee: hai heurde allinnig dat ze 't goud
mainde.
„En nou vot op bēr, en azze der onner ligse, den
stop ik die nog 'n kroek tou en haide melk mit
branwien."
Berend lag te gluien van binnen en van boeten.
Zien gemoud was weer ien rust en zoalig vil e ien
sloap.
Veur ze ien 't hooi kroepen loopen Johannes en
Thomas nog even mit Boer en vrouw om 't hoes tou.
Mattje, 't olste wichtje daanst en trippelt om heur tou.
En as ze dekens oetspreien ien hooigoul, schient
oavendzun nog deur schuurglaskes. Nou is 't Thomas
dei 't eerst slept, Johannes zit nog recht ien 't ēn
en kikt rond: hai beleeft weer dat wonder van vree
ien hom zulf en om horn tou. Ien hoanebaalken is
't duuster; der wirrelt en draait stof ien 'n zunnestroal dei 'n rechte streep over deel trekt. En gehaimzinnig as altied is dei ronde, iezeren brandgeveldeur.
Mattje zee vrouger, as ze naor dei deur keek, den
was ze altied bang, dat Alva doar nog ais oetkommen
zol.
Johannes heurt gefladder: oelen goan op jacht;
'n kat springt van koustaalzolder oaf en ien stroopakken is geritsel: nacht begunt.
Den trekt ook Johannes dekens om hom tou.
***
Hou laank loopen Johannes en Thomas over
dizze wereld ? Vroag 't aan doov' Oaltj e ! Moar doov'
Oaltje zegt: „zoo laank as 't mie heugen mag," en
heur kop schudt hen en weer: ze knikt van joa en
van nee tougelieks.
Doov' Oaltje is nog oiler as wereld, zeggen
menschen, want wereld wer ain keer neis schoapen,
moar Oaltje is altied old west.
Was der den 'n tied, dat Johannes en Thomas der
nait wazzen en komt der 'n tied dat ze der nait meer
wezen zellen ? Menschen dei nou leven, hemmen
zoo'n vast vertrouwen ien heur kommen en goan,
dat ze doar nait aan denken.
En Johannes en Thomas loopen weer stoarigaan,
altied ien zulf de stap, altied moar deur.
Veur dat ze voart van 'n boerenploats iendraaien,
rusten ze oet. Johannes wist noar ploats en zegt:
Zel doar nog wel aal geliek wezen. 't Lutje wicht
is meschain wat opschoten."
Ze wazzen nait jong meer, boer en vrouw doar,
dou heur kiend geboren wer, en gain kienderleven,
gain jonkhaid ston 't lutje te wachten; 't wer 'n oldgeborentj e tusschen 'n poar ol-menschen ien.
Vrouw heurt gestommel ien 't kaarnhoes; as ze
deur open dut, stait ze veur Johannes en Thomas.
Ze wordt der hoast kēl van, nou ze ien ains dei twei
kerels veur heur zigt.
„En doar was wie ook weer, vrouw," zegt Johannes.
„Goud deur winter kommen?" vragt Thomas.
,, Ja . . . . ik ben aigelk niks neudig diz' keer," zegt
vrouw wat benauwd, want heur zoo moar votsturen,
dat duurt ze nait; ze wait zulf nait woarom, moar
dei kerels hemmen wat oardigs over heur: ze is
'n beetje bang veur heur.
„Huif t ook nait, heur," zegt Johannes. „Moar
kiek ais, ik heb wat veur die, kom moar gauw ais
hier." En hai stekt haand oet noar 'n lut wichtje,
dei Moeke aan rokken hangt. Ze kropt gauw achter
Moeke bezied, nou 't woord tot heur richt wordt.
„Wat zeg 's nou? Kom ais hier en geef Johannes
en Thomas 'n haandje, laive!"
„Hou hais' doe, mien lutj e ?"
„Vertel Johannes nou moar ais gauw hou doe
haitse!"
„Catharina Wilhelmina Sofia," komt der rap achter
'n kander oet.
„Wat 'n mooie noam," zegt Johannes, „'k wol dat
ik ook zoo'n mooie noam haar!" 't Kiend verget even heur baangighaid en as Johannes heur 'n deuske
mit kraalen geft, komt der 'n aaner gloud ien heur
oogen. Moar den ook holdt ze 't deuske stief ien haand
vaast en pakt Moeke's rokken weer beet: achterdocht
van veul geslachten sprekt oet dat schoamele kiend.
As Johannes en Thomas vot bennen, lopt vrouw
weer naor boven.
„'n Poar haalsmaalen, dat bennen 't," prommelt
ze, „is 't wonder dat dei op heur ol-dag nog slit
pak loopen mouten? Niks verdainen en nog wat op
koop tou geven ? . . . . Hai kiend, loop mie toch nait
aal zoo op hakken !"
Op „Kouheerd", woar Johannes en Thomas nou
aankommen, is 't 'n aaner wereld. Ze zitten mit
vrouw ien 't bin-hoes en poesten ien 'n kop vol
kovvie. Tweilinkjes, dei verleden j oar nog ien waig
laggen, kroepen nou over vlouer rond.
„'n Poar ballasten bennen 't," zegt vrouw, „moar
ongeliek noatuurd ! Tusschen Koain en Oabel was
nait meer onnerschaid as tusschen dizze baident
Jaikes! 'k Heb soepenbrij over !" En vot runt ze
noar stookhut.
Johannes boegt hom veurover: tegen toavelpoot
aan zit 't lutjeste: 'n poar zachte kienderoogen kieken
hom aan. „Dat is Oabel," denkt e.
„En dat is Koain," zegt e tegen Thomas en hai
wist noar aaner, dei mit 'n stok op 'n stoof timmert
en Johannes aankikt net of e zeggen wil: „ik ben hier
boas en doe nait."
Ien 't kaarnhoes kommen kiepen open: vrouw
en maiden der om tou. Thomas let grootmaid 'n
zieden douk zain: „Net wat veur dien vrijer, wicht ! "
En Johannes onnerhannelt mit vrouw over 'n poar
ollerwetsche koemkes. „Doe zegze: allinnig menschenhannen dei 't breken, Johannes, moar magse torteldoeven der ook wel bie reken'. Is mie dat stomme daier
nait to kauw oetvlogen en dat op kab'net tusschen
't ol porselain! Vanzulf .... Jan haar kraabke der
ook nait op doan."
„ Ja," zegt Johannes daipzinnig, „j a, as Jan
kraabke der ook nait op dut!"
Veur Johannes en Thomas heur kiepen weer op
rug hemmen, heuren ze 'n haard geschraiw ien 't
bin-hoes. „Koain en Oabel," zegt Johannes.
***
En nou zitten ze bie Berend zien moeke achter
't hoes; eerappels dansen 't ol mensch deur hannen:
plons vaalt der weer ain ien 't woater.
Johannes en Thomas kieken bedrukt en Moeke
kikt zorgelij k.
„Wat zel 'n weduwvrouw mit zoo'n kiend begunnen," klagt ze. „Hai is nou op waidakker . . . .
moar as dat dommee doan is, woar krigt jong plak."
Kroezen en vollen worren daiper ien Johannes
zien gezicht en Thomas trekt wenkbrauwen nog
hooger omhoog.
„Dat vaalt nait tou,” zegt Thomas, en hai bit
'n stukje van 'n graske oaf.
„Dat vaalt hail bot oaf," zegt Johannes.
„'t Is moar, Johannes, jong mout deur tied."
„ Ja, vanzulf mout jong deur tied," vaalt Moeke oet.
„Gain mensch is onverslietboar, Thomas."
„Nee .... moar 't zit veuraal op kostwinnen
vaast."
„Ja, wis zit 't op kostwinnen vaast." Hou ken
Thomas der toch zoo om tou zoesen, denkt Moeke.
Zai wait nait, dat dei twei of jonges mit 'n kander
proaten kennen, zunder dat 'n aaner 't vernimt:
van weerskanten 'n vuilen en perbaiern: hou denkst
doe der over: wie worren oiler; as hai ais mit ons
optrok; moar as hai der moar 'n kostwinnen aan
krigt.
Aarms om kneien tou, zitten ze 's oavends recht-op
ien 't hooi. Thomas kauwt op 'n strooke en Johannes
kikt noar brandgeveldeur, net of Alva doar oetkommen mout. Ze proaten tegenkander ien: 't hoogopgoande van Thomas en 't zachte van Johannes
zien stem.
Totdat ze bie 'n kander kommen ien ain dreun:
der bennen bezwoaren overwonnen.
***
Doagen bennen nou op 't langste. Nog is 't groote
waark nait begonnen; nog worden alle krachten ien
't jonkvolk bedwongen, totdat oetbundighaid los
brekt ien 't hooilaand.
Ien peerstaal stoan kiepen kloar veur de rais:
midzummerrais van Johannes en Thomas deur de
polders. Ze kommen weerom as kieviten over 't
stoppellaand roupen.
Leste oavend op 't haim van 't Vinkenust: op
koubakken zit 't yolk om Johannes en Thomas
tou. Schoapjong sleept ook zien koubak aan; hai
vuilt nog altied grond onner hom votzakken as
Johannes hom aankikt. Gelukkig, denkt jong, gait e
morn vot.
Moar vailig en glunder tusschen Johannes en
Thomas ien, zit lutje Berend. 't Is hom aan te zain,
dat e moud het veur 't neie leven; ien peerstaal stait
zien pudeltje mit goud noast baide kiepen.
Thomas begunt te trekken en te schoeven aan
zien harmonicoa; 't duurt even veur boudel op glee is,
en den zetten ze ien: Johannes eerste en Thomas
tweide stem. 't Bennen olle laidjes, mit veul smart,
veul zuchten en veul troanen: 't aine vers noa 't aaner,
altied deur op 'n aintonige wies. Moar dei jonges en
wichter ien heur bloode boezeroens en heur jakjes,
bennen nait meer bie boer op 't achterhaim. Dei
woorden en dei wiezen bennen tougelieks opwekkers
ēn 't beeld van heur daipere verlangens.
Thomas volt zien harmonicoa ien 'n kander.
't Huuvert ien toppen van boomen en wied vot ropt
'n katoel.
Maiden loopen, kander ien aarm, over duustere
achterdeel.
Ien 't hooi, noast Johannes en Thomas, ligt
Berend, mit oogen wied open ien 't donker te kieken.
* * *
't Eerste wat Berend van Johannes en Thomas
leeren wil, is, zukke wiede stappen te moaken as zai.
En doarom is 't eerste wat Johannes Berend leert,
dat ie stappen nait wieder moaken mouten as ie
oafvoamen kennen.
En doar gait 't hen, wereld ien; 't ponkje goud
baiert Berend aan 'n stok op rug en ien zien haart
is 't bliede verlangen noar 't neie oaventuur. En ook
Johannes en Thomas beleven 'n nei oaventuur. 't Is
net of heur ruggen rechter worren en heur stap
veriger, nou der 'n jongkerel mit heur optrekt. En
aal wat joaren stil ien heur gedachten leefde, komt
nou veur 't licht en wordt nou eerst wezenliek veur
heur zulf, nou ze Berend zooveul vertellen en oetleggen mouten.
Ook ien 't vak mout e beleerd worren. „En altied
blanke woarhaid Berend, altied blanke woarhaid,"
zegt Thomas. „As toe loater 'n bounder verkochtse,
den mags der bie zeggen: onverslietboar oet zuk zulf;
verslietboar allain deur 't gebruuk. Denk doarom,
't is dien kostwinnen."
Berend lustert en wil 't aalmoal onthollen, wat
Johannes en Thomas zeggen en hom leeren.
Veur boeren, woar ze onnerdak kriegen, bennen
ze gouie bekenden. En kovvie smoakt overaal lekker
en 't hooi is overaal zacht om ien te sloapen
En as Thomas nog drok aan 't ruieren is vanwege
dei aibelsche stiekels, slept Berend aal. En Johannes
boegt horn over jong hen of e good onner dekens
ligt en ien dit geboar ligt hail zien zegen over 't leven
van zien jonge apostel.
Ien Augustusmoand drift der sums aal wat deur
lucht wat aan October d,enken dut; ien dat kloare
blauw leeft gain verwachten meer. Grond het aal
zien kracht en vruchtboarhaid weggeven aan 't koren,
dat nou op 't mennersvolk te wachten stait en zun
wordt muid en trekt zien boog elke dag 'n beetje
korter.
Op 't haitst van dag zuiken Johannes en Thomas
schaār onner boomen. Laank-oet ien 't gras liggen
Thomas en Berend. Johannes zit recht-op en sprekt,
zooas e nog nait sproken het: hai openboart aan
Berend zien ienzichten over 't leven.
En Berend heurt Johannes zien stem over hom
hēn goan; klank is meer veur horn as woorden,
't gevuil nog meer as 't begrip.
Moar as veul joaren loater, ien 'n stil uur, zien
leven nog ain keer aan horn veurbie gait, den bennen
't dei woorden, dei as klanken oet 'n verre tied ien
horn opklinken en den veur horn heur woare gedoante
kriegen.
Ook Johannes ligt nou achterover ien 't gras en
niks is der as stilte van zummermiddagtied. En 't is
Berend, nou e deur bloaren noar lucht kikt, of alles
wat vrouger west het, 'n veurberaiden was tot dit
oogenblik.
Ien koulte van veuroavend loopen ze verder; diek
en polder liggen nou achter heur, 't gait weer noar
't Vinkenust tou.
Weer roupen kieviten over 't koale stoppellaand.
Bie kruusweg stait Berend en kikt Johannes en
Thomas noa, dei ien 'n haarstige nevel aal verder
van hom vandoan trekken. Wis van heur doul,
zunder omkieken, ien 'n aigoale stap. Johannes 'n
poar treden veur Thomas aan, loopen ze 't Zuudoost
ien.
Berend wil roupen, moar zien keel zit dicht en
troanen vallen veur hom ien 't gras.
Veurwoord
Hoogelandsters bennen zuneg mit woorden. Ze
mainen 't wel goud, doarvan nait. Moar ze loaten
nou ainmoal nait te veul los. Proaten doun ze allain,
as ze wat te zeggen hemmen. En schrieven? Nou,
dat knipt 't er voak! Allain as 't hoogte het, as d'r
wat oet mout.
Nou ja, doar bennen van dei rabbelkoaren, dei
stait mond nooit stil. Dei proaten ook nait, dei
reudelen moar wat. En zukke reudelboksems smieten
't asmis ook nog op pepier. 't Gait heur zoo glad of,
dat, dei 't leest wordt er nait aans van. Hoogstens
wat maalkopt om zooveul holle woorden, doar
't leege gemoud van 'n schriever achter bezied kropt.
Moar leest „Berend Kopstubber" ais! Den krieg
je nou en den 'n kloet veur 't keelgat. Of 't lopt joe
waarm bie rug deel. Woarom? Och, dei 't schreven
het, dei haar 't er net zoo stoer mit as ie. Dei Berend,
dat is 'n stuk van heurzulf worren. Doarom leef wie
zoo mit horn mit. Mout wie ook aalgedureg 'n moal
sloeken.
Nait omdat Sien Jensema 'n vrau is. Wie hemmen
wel meer proatsters en schriefsters had, dei 't gezellig
of mooi zeggen konnen. Moar zai kwammen heur
toch nait aan hakken. En verschaiden manluu aller-
deegs zain tegen heur op ! Duur 'k best woord hemmen.
Ze 'k ais zeggen, woarom ? Schrieven is 'n kunst,
moar nog meer 'n behoufte. te. Elke mens het 't er wel
ais stoer mit. En den mout e dat kwiet. Zien zorgen,
zien wēnst, zien onrust, of wat ook. En as dat 'n
zetlaank zitten blift en vorm en leven krigt, den is
't zoo wied. Den ken je d'r nait meer om tou.
Zoo het „Berend Kopstubber" Sien Jensema
pen ien hannen stopt. En zooas hai wol en dochte,
en 't aal zaag en vuilde, zoo het zai 't zegd. Zai het
schillerd mit woorden, zeg wie den. Zai ken wat,
meer as 'n aner, en doarom is dit kunst.
Och, ze wait zulf wel beter. . . . Ze kon ja nait anners!
Zai mos 't zoo zeggen en nait aans. Dei roege Berend
mit zien geve karakter is heur oet 't haart grepen. En
doarom leeft e veur ons en is e zoo deur en deur echt,
zoo ronnomrond ain van ons yolk.
Zai het er nait aan potst en plooid. Zooas hai bie
heur wozzen is, het ze horn geven, stil en staark.
Eerbied het ze veur heur schepsels en dat moakt
heur waark zo zuver en groot.
Ik ben blied, dat Berend, dei kerel oet ain stuk,
zoo onner mensen kommen mag. Hai was 't weerd,
aan ale kanten. En ik wait wis: over honderd joar
kennen ze horn nog. Horn en dei horn schoapen het.
Dat zel Sien Jensema nog onnervienen en dat
wordt loater het beste bewies van heur kunst.
Wat echt is, gait nooit dood.
