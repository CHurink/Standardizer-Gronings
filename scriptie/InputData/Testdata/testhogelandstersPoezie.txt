Bie oavend en bie naacht
Veul duusterder as vanoavend zel t nait worren.
Ien hoes aan toavel telt n man ale hampels op dij hom heur rug toukeerden.
Bòrden ien stroat kitsen lichten òf van outolampen.
Zel oel, ol nachtbroaker, vannaacht weer roupen?
Dij zöcht hom dikste bomen op ien elke toen.
Zien roup heurt n bult op blavven, housten.
Oel is loos en ropt ien winter om n broed.
Ien stroat smeert n vraauw bainen ien mit zaalf.
Wiederop hemmen gounent tillevisie aal nog aanstoan.
Dij minsen hangen ien stoul en sloapen haalf.
Bis ien dreumenlaand beland, din zits n hail ìn hier vandoan.
Tillevisie loat
En soavens zits doe mor te zitten, om niks en doe hoops op n wonner.
Mor zap mor, loer mor en verwonner, noa n zetje zits toch weer te pitten.
Nee, wat ter veurkomt is nep, geblèr.
Goa doch laiver op tied op bèr.
Zigs inkeld mor misdoad en moorden.
Veur t overge binnen t lege woorden.
Kom, dou op tied dien kiekkaast oet.
Kroep op bèr mit dien sloaperge snoet.
Of mos nog meer kulkouk aanheuren. 
Dikste kobbel volk ligt op bèr te meuren.
