Aaltje – Vanoet bedstee
In jaar 1792 Den 21 Meert als voor monde angestelt over het mijnder jarig kint van Hendrik Joesten
Meert 1792.
Noa t oet tied kommen van heur pabbe en bruiertje Jan blif Aaltje van vieve mit heur moeke Lukje allaint over op t Hoisinghstee in Smilke.
Wat hef ze reerd.
Um lutje Jan woar ze ja zo mooi mit speulen kön, man ook um nije man dij in hoes kwam.
Reuk van pieptebak en kovvie kommen bedstee in. 
Aaltje wordt der wakker van.
Ze heurt proot in keuken.
Ze kìn der nich veul van verstoan, man ze heurt wol aaldeur heur aigen noam en vangt t woord ‘voogd’ op.
’Ploatse mout in femilie blieven.’
Dat is de stem van oom Boele.
‘Den mout t mor zo’, heurt ze moeke even loater zeggen.
Net veur ze weer in sloap vaalt zug Aaltje nog deur n glieve dat jannever op toavel komt en moeke mit n mest op stoule kropt en n dreuge metworst oet wieme hoalt.
