Johannes en Thomas.
Over wereld waait 'n waarme zummerwiend. 't Is
Maaimoand, 't vei ien 't laand, stallen schoond en
boeren kennen bie dag zain dat 't koren wast. Op
waidakker is 't ain lachen en zingen van 't yolk !
Dit is korte tied van gruien en riepen, dei aan 't geweld
van 't ienhoalen veuroaf gait.
Laank bennen heerten achter de groote ploatsen
ien 't Oldambt. Ain wiede vlakte van koren; nog
komt 't boer nait aan kneien tou, nog kennen waiders
heur waark doun. Ver vot trekt 'n rieg schroale
boomen 'n streep tusschen 't korenveld en blauwe
lucht; 't is grintweg dei, 't Noord ien, ien 't onzichtboare verlopt, deur de polders en den wieder noar
't Hoogelaand.
Ain van de waiders kuurt mit haand boven oogen
noar grintweg. Stief kikt e noar ain punt: „'t Zol mie
nei doun, as doar Johannes en Thomas nait aankommen."
Aal 't yolk stait ien 't ēn en kikt ien 't felle licht op.
„Wis bennen 't heur," ropt 'n jong-kerel, „'k zai
't duudelijk, Johannes 'n poar treden veur Thomas
aan, en baiden kiep op rug. Hai Johannes, Thomas !",
ropt e der ien zien overmoud achteraan.
Nog laank bennen ze te zain: twei zwaarde
streepkes, aldeur op gelieke oafstand van 'n kander
ien 'n aigoale bewegen, tot ze verdwienen ien 't licht,
dat trilt, zoodat 't is, of boomen ien 't woater stoan.
„Altied mit Zuudoostewiend ien Maaimoand
waaien ze hier hen,” zegt 'n old wief.
Mit bedachtzoame, bedoarde stappen loopen
Johannes en Thomas noar heur zummerlaand. Haile
winter zatten ze ien 't Oostfraize dorpke, stoef
op kachel heur kneien te waarmen, noar snijvlokken
te kieken en te lezen ien olle bouken. Moar ze wazzen
op tied verdacht: kiep en aal 't reeuw ston kloar, dou
Zuudoostewiend zummer brocht.
Johannes en Thomas! De onbreekboare Johannes
en de onverslietboare Thomas!
Doar loopen ze: ien heur kiepen aal dat moois
dat ze zoo laank 't Grunningerlaand iendrougen en
ien heur gedachten dei laidjes en verhoalen, woar ze
zoo voak menschen gelukkig mit moakt hemmen.
Boegt 'n jonge boerin of boerenmaid heur over
alles wat heur toublinkt, den zegt Johannes: „Onbreekboar oet zuk zulf, allinnig menschenhannen dei
't breken;" den zegt Thomas: „Onverslietboar oet
zuk zulf . . . . as ie moar op motvlinders verdacht
bennen," en hai spraidt over zien aarm 'n douk oet
van waarme, blauwe kleuren.
Hēnrais is kiep zwoar en 't loopen nog onwennig,
moar 't gras aan kaant van weg is frisch en nei. Ze
wisschen heur 't zwait van 't gezicht oaf en hoalen
brood te buzen oet: heur eerste moal weer aan diz'
kaant streep!
Wat drift heur toch alle joaren weer hier hen;
woarom trekken ze nait deur heur aigen laand?
Is der ien dit laand meer veur heur te verdainen?
Johannes kikt daipzinnig veur horn oet, kroezen
ien kop, en Thomas strekt bainen recht; hai is stief
worren.
Bie 'n boer ien 't Wold sloapen ze.
„Stiekels ien 't hooi heb ie toch overaal," zegt
Thomas en ruiert nog wat om veur e liggen gait.
Johannes slept aal van muidighaid en boetenlucht.
En 's annerdoags 's morns, noa 'n waarm kop
kovvie en 'n „tot aankom' haarst," trekken ze verder
't Hoogelaand ien.
Boeten Schilwol' ligt laange weg weer veur heur;
wat schoamele boomkes aan kaant en aans niks as
rog' en hoaver. Ook hier worren ze touroupen en
noakeken deur 't yolk ien 't laand: nou is 't zummer,
want Johannes en Thomas bennen der weer!
Woar weg even ombogt goan ze zitten. Ien 't
Zuuden ligt 't Wold; 'n boschachtige raand, dei
wereld noar dei kaant oaf slut.
Laankoet ien 't gras loaten ze zun over heur hen
schienen; 't gonst en bromt om heur tou.
En den nog 'n poar uur en ze kommen aan heur
doul: ien 't loug woar ook Berend woont.
't Is oavend as ze op 't Vinkenust, heur vaste stee
veur eerste tied, aankommen,
Eerste oavend ien etenskoamer: wat is 't veur
Johannes en Thomas weer bekend!
't Bennen zulfde boden nog as verleden joar, behalve schoapjong is nei. Ien ploats van dat schroale,
stille kiend, zit der nou 'n dikkopte jong. Mit zien
brutoale, kolle oogen kikt e dei vremden aan....
zoolaank zai horn nait aankieken. 't Laifst zol e ze
f link nittjen om dei laange zwaarde jessen en om
heur guudige proaten.
Moar 't gait Johannes en Thomas net as zwaalfkes
ien schuur: gain mensch dut heur kwoad, want elk
lujong wait, dat, as ie 'n zwaalfkenust oethoalen,
ie zonde doun.
Zoo is 't ook mit dizze zummervogels: ze hemmen
wat over heur, woarom elk heur 't laifst to vrund holdt.
As Johannes mit zien zachte oogen schoapjong
over toavel stief aankikt, wol jong horn wel van
baank oafglieden loaten; hai schoedelt wat hen en
weer en kropt haalf achter zien pet: 't is net of
Johannes aan horn zain ken wat e zoo evens docht het.
„'n Neie schoapjong heb ie der dus oaf red ."
Gelukkig dat Johannes wat zegt en aaner kaant
op kikt.
